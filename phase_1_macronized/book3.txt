     Iamque deus positā fallācis imāgine taurī
sē cōnfessus erat Dictaeaque rūra tenēbat,
cum pater ignārus Cadmō perquīrere raptam
imperat et poenam, sī nōn invēnerit, addit
exilium, factō pius et scelerātus eōdem.               5
orbe pererrātō (quis enim dēprēndere possit
fūrta Iovis?) profugus patriamque īramque parentis
vītat Agēnoridēs Phoebīque ōrācula supplex
cōnsulit et, quae sit tellūs habitanda, requīrit.
'bōs tibi' Phoebus ait 'sōlīs occurret in arvīs,               10
nūllum passa iugum curvīque inmūnis arātrī.
hāc duce carpe viās et, quā requiēverit herbā,
moenia fac condās Boeōtiaque illa vocātō.'
vix bene Castaliō Cadmus dēscenderat antrō,
incūstōdītam lentē videt īre iuvencam               15
nūllum servitiī signum cervīce gerentem.
subsequitur pressōque legit vestīgia gressū
auctōremque viae Phoebum taciturnus adōrat.
iam vada Cēphīsī Panopēsque ēvāserat arva:
bōs stetit et tollēns speciōsam cornibus altīs                20
ad caelum frontem mūgītibus inpulit aurās
atque ita respiciēns comitēs sua terga sequentīs
prōcubuit tenerāque latus submīsit in herbā.
Cadmus agit grātēs peregrīnaeque ōscula terrae
fīgit et ignōtōs montēs agrōsque salūtat.               25
     Sacra Iovī factūrus erat: iubet īre ministrōs
et petere ē vīvīs lībandās fontibus undās.
silva vetus stābat nūllā violāta secūrī,
et specus in mediā virgīs ac vīmine dēnsus
efficiēns humilem lapidum conpāgibus arcum               30
ūberibus fēcundus aquīs; ubi conditus antrō
Mārtius anguis erat, cristīs praesignis et aurō;
igne micant oculī, corpus tumet omne venēnīs,
trēsque vibrant linguae, triplicī stant ōrdine dentēs.
quem postquam Tyriā lūcum dē gente profectī               35
īnfaustō tetigēre gradū, dēmissaque in undās
urna dedit sonitum, longō caput extulit antrō
caeruleus serpēns horrendaque sībila mīsit.
efflūxēre urnae manibus sanguisque relīquit
corpus et attonitōs subitus tremor occupat artūs.               40
ille volūbilibus squāmōsōs nexibus orbēs
torquet et inmēnsōs saltū sinuātur in arcūs
ac mediā plūs parte levēs ērēctus in aurās
dēspicit omne nemus tantōque est corpore, quantō,
sī tōtum spectēs, geminās quī sēparat arctōs.               45
nec mora, Phoenīcās, sīve illī tēla parābant
sīve fugam, sīve ipse timor prohibēbat utrumque,
occupat: hōs morsū, longīs conplexibus illōs,
hōs necat adflātī fūnestā tābe venēnī.
     Fēcerat exiguās iam sōl altissimus umbrās:               50
quae mora sit sociīs, mīrātur Agēnore nātus
vestīgatque virōs. tegumen dērepta leōnī
pellis erat, tēlum splendentī lancea ferrō
et iaculum tēlōque animus praestantior omnī.
ut nemus intrāvit lētātaque corpora vīdit               55
victōremque suprā spatiōsī tergoris hostem
trīstia sanguineā lambentem vulnera linguā,
'aut ultor vestrae, fīdissima pectora, mortis,
aut comes' inquit 'erō.' dīxit dextrāque molārem
sustulit et magnum magnō cōnāmine mīsit.               60
illius inpulsū cum turribus ardua celsīs
moenia mōta forent, serpēns sine vulnere mānsit
lōrīcaeque modo squāmīs dēfēnsus et ātrae
dūritiā pellis validōs cute reppulit ictūs;
at nōn dūritiā iaculum quoque vīcit eādem,               65
quod mediō lentae spīnae curvāmine fīxum
cōnstitit et tōtum dēscendit in īlia ferrum.
ille dolōre ferōx caput in sua terga retorsit
vulneraque adspexit fīxumque hastīle momordit,
idque ubi vī multā partem labefēcit in omnem,               70
vix tergō ēripuit; ferrum tamen ossibus haesit.
tum vērō postquam solitās accessit ad īrās
causa recēns, plēnīs tumuērunt guttura vēnīs,
spūmaque pestiferōs circumfluit albida rictus,
terraque rāsa sonat squāmīs, quīque hālitus exit               75
ōre niger Stygiō, vitiātās īnficit aurās.
ipse modo inmēnsum spīrīs facientibus orbem
cingitur, interdum longā trabe rēctior adstat,
inpete nunc vastō ceu concitus imbribus amnis
fertur et obstantis prōturbat pectore silvās.               80
cēdit Agēnoridēs paulum spoliōque leōnis
sustinet incursūs īnstantiaque ōra retardat
cuspide praetentā: furit ille et inānia dūrō
vulnera dat ferrō fīgitque in acūmine dentēs.
iamque venēniferō sanguis mānāre palātō               85
coeperat et viridēs adspergine tīnxerat herbās;
sed leve vulnus erat, quia sē retrahēbat ab ictū
laesaque colla dabat retrō plāgamque sedēre
cēdendō arcēbat nec longius īre sinēbat,
dōnec Agēnoridēs coniectum in guttura ferrum               90
usque sequēns pressit, dum retrō quercūs euntī
obstitit et fīxa est pariter cum rōbore cervīx.
pondere serpentis curvāta est arbor et īmā
parte flagellārī gemuit sua rōbora caudae.
     Dum spatium victor vīctī cōnsīderat hostis,               95
vōx subitō audīta est; neque erat cognōscere prōmptum,
unde, sed audīta est: 'quid, Agēnore nāte, perēmptum
serpentem spectās? et tū spectābere serpēns.'
ille diū pavidus pariter cum mente colōrem
perdiderat, gelidōque comae terrōre rigēbant:               100
ecce virī fautrīx superās dēlāpsa per aurās
Pallas adest mōtaeque iubet suppōnere terrae
vīpereōs dentēs, populī incrēmenta futūrī.
pāret et, ut pressō sulcum patefēcit arātrō,
spargit humī iussōs, mortālia sēmina, dentēs.               105
inde (fidē maius) glaebae coepēre movērī,
prīmaque dē sulcīs aciēs adpāruit hastae,
tegmina mox capitum pictō nūtantia cōnō,
mox umerī pectusque onerātaque bracchia tēlīs
exsistunt, crēscitque seges clipeāta virōrum:               110
sīc, ubi tolluntur fēstīs aulaea theātrīs,
surgere signa solent prīmumque ostendere vultūs,
cētera paulātim, placidōque ēducta tenōre
tōta patent īmōque pedēs in margine pōnunt.
     Territus hoste novō Cadmus capere arma parābat:               115
'nē cape!' dē populō, quem terra creāverat, ūnus
exclāmat 'nec tē cīvīlibus īnsere bellīs!'
atque ita terrigenīs rigidō dē frātribus ūnum
comminus ēnse ferit, iaculō cadit ēminus ipse;
hunc quoque quī lētō dederat, nōn longius illō               120
vīvit et exspīrat, modo quās accēperat aurās,
exemplōque parī furit omnis turba, suōque
Mārte cadunt subitī per mūtua vulnera frātrēs.
iamque brevis vītae spatium sortīta iuventūs
sanguineam tepidō plangēbat pectore mātrem,               125
quīnque superstitibus, quōrum fuit ūnus Echīōn.
is suā iēcit humō monitū Trītōnidīs arma
frāternaeque fidem pācis petiitque deditque:
hōs operis comitēs habuit Sīdōnius hospes,
cum posuit iussus Phoebēīs sortibus urbem.               130
     Iam stābant Thēbae, poterās iam, Cadme, vidērī
exiliō fēlīx: socerī tibi Mārsque Venusque
contigerant; hūc adde genus dē coniuge tantā,
tot nātōs nātāsque et, pignora cāra, nepōtēs,
hōs quoque iam iuvenēs; sed scīlicet ultima semper               135
exspectanda diēs hominis, dīcīque beātus
ante obitum nēmō suprēmaque fūnera dēbet.
     Prīma nepōs inter tot rēs tibi, Cadme, secundās
causa fuit lūctūs, aliēnaque cornua frontī
addita, vōsque, canēs satiātae sanguine erīlī.               140
at bene sī quaerās, Fortūnae crīmen in illō,
nōn scelus inveniēs; quod enim scelus error habēbat?
     Mōns erat īnfectus variārum caede ferārum,
iamque diēs medius rērum contrāxerat umbrās
et sōl ex aequō mētā distābat utrāque,               145
cum iuvenis placidō per dēvia lustra vagantēs
participēs operum conpellat Hyantius ōre:
'līna madent, comitēs, ferrumque cruōre ferārum,
fortūnaeque diēs habuit satis; altera lūcem
cum croceīs invecta rotīs Aurōra redūcet,               150
prōpositum repetēmus opus: nunc Phoebus utrāque
distat idem mētā finditque vapōribus arva.
sistite opus praesēns nōdōsaque tollite līna!'
iussa virī faciunt intermittuntque labōrem.
     Vallis erat piceīs et acūtā dēnsa cupressū,               155
nōmine Gargaphiē succīnctae sacra Diānae,
cuius in extrēmō est antrum nemorāle recessū
arte labōrātum nūllā: simulāverat artem
ingeniō nātūra suō; nam pūmice vīvō
et levibus tōfīs nātīvum dūxerat arcum;               160
fōns sonat ā dextrā tenuī perlūcidus undā,
margine grāmineō patulōs incīnctus hiātūs.
hic dea silvārum vēnātū fessa solēbat
virgineōs artūs liquidō perfundere rōre.
quō postquam subiit, nymphārum trādidit ūnī               165
armigerae iaculum pharetramque arcūsque retentōs,
altera dēpositae subiēcit bracchia pallae,
vincla duae pedibus dēmunt; nam doctior illīs
Ismēnīs Crocalē sparsōs per colla capillōs
colligit in nōdum, quamvīs erat ipsa solūtīs.               170
excipiunt laticem Nephelēque Hyalēque Rhanisque
et Psecas et Phialē funduntque capācibus urnīs.
dumque ibi perluitur solitā Tītānia lympha,
ecce nepōs Cadmī dīlātā parte labōrum
per nemus ignōtum nōn certīs passibus errāns               175
pervenit in lūcum: sīc illum fāta ferēbant.
quī simul intrāvit rōrantia fontibus antra,
sīcut erant, nūdae vīsō sua pectora nymphae
percussēre virō subitīsque ululātibus omne
inplēvēre nemus circumfūsaeque Diānam               180
corporibus tēxēre suīs; tamen altior illīs
ipsa dea est colloque tenus superēminet omnīs.
quī color īnfectīs adversī sōlis ab ictū
nūbibus esse solet aut purpureae Aurōrae,
is fuit in vultū vīsae sine veste Diānae.               185
quae, quamquam comitum turba est stīpāta suārum,
in latus oblīquum tamen adstitit ōraque retrō
flexit et, ut vellet prōmptās habuisse sagittās,
quās habuit sīc hausit aquās vultumque virīlem
perfūdit spargēnsque comās ultrīcibus undīs               190
addidit haec clādis praenūntia verba futūrae:
'nunc tibi mē positō vīsam vēlāmine nārrēs,
sī poteris nārrāre, licet!' nec plūra mināta
dat sparsō capitī vīvācīs cornua cervī,
dat spatium collō summāsque cacūminat aurēs               195
cum pedibusque manūs, cum longīs bracchia mūtat
crūribus et vēlat maculōsō vellere corpus;
additus et pavor est: fugit Autonoēius hērōs
et sē tam celerem cursū mīrātur in ipsō.
ut vērō vultūs et cornua vīdit in undā,               200
'mē miserum!' dictūrus erat: vōx nūlla secūta est!
ingemuit: vōx illa fuit, lacrimaeque per ōra
nōn sua flūxērunt; mēns tantum prīstina mānsit.
quid faciat? repetatne domum et rēgālia tēcta
an lateat silvīs? pudor hoc, timor inpedit illud.               205
     Dum dubitat, vīdēre canēs, prīmīque Melampus
Ichnobatēsque sagāx lātrātū signa dedēre,
Cnōsius Ichnobatēs, Spartānā gente Melampus.
inde ruunt aliī rapidā vēlōcius aura,
Pamphagōs et Dorceus et Orībasōs, Arcadēs omnēs,               210
Nebrophonosque valēns et trux cum Laelape Thērōn
et pedibus Pterelās et nāribus ūtilis Agre
Hȳlaeusque ferōx nūper percussus ab aprō
dēque lupō concepta Napē pecudēsque secūta
Poemenis et nātīs comitāta Harpȳia duōbus               215
et substricta gerēns Sicyōnius īlia Lādōn
et Dromas et Canache Stictēque et Tigris et Alcē
et niveīs Leucōn et villīs Asbolōs ātrīs
praevalidusque Lacōn et cursū fortis Aellō
et Thoos et Cypriō vēlōx cum frātre Lyciscē               220
et nigram mediō frontem distīnctus ab albō
Harpalōs et Melaneus hirsūtāque corpore Lachne
et patre Dictaeō, sed mātre Lacōnide nātī
Labros et Argiodūs et acūtae vōcis Hylactor
quōsque referre morā est: ea turba cupīdine praedae               225
per rūpēs scopulōsque aditūque carentia saxa,
quāque est difficilis quāque est via nūlla, sequuntur.
ille fugit per quae fuerat loca saepe secūtus,
heu! famulōs fugit ipse suōs. clāmāre libēbat:
'Actaeōn ego sum: dominum cognōscite vestrum!'               230
verba animō dēsunt; resonat lātrātibus aether.
prīma Melanchaetēs in tergō vulnera fēcit,
proxima Thēridamās, Oresītrophos haesit in armō:
tardius exierant, sed per conpendia montis
anticipāta viā est; dominum retinentibus illīs,               235
cētera turba coit cōnfertque in corpore dentēs.
iam loca vulneribus dēsunt; gemit ille sonumque,
etsī nōn hominis, quem nōn tamen ēdere possit
cervus, habet maestīsque replet iuga nōta querellīs
et genibus prōnīs supplex similisque rogantī               240
circumfert tacitōs tamquam sua bracchia vultūs.
at comitēs rapidum solitīs hortātibus agmen
ignārī īnstīgant oculīsque Actaeona quaerunt
et velut absentem certātim Actaeona clāmant
(ad nōmen caput ille refert) et abesse queruntur               245
nec capere oblātae sēgnem spectācula praedae.
vellet abesse quidem, sed adest; velletque vidēre,
nōn etiam sentīre canum fera facta suōrum.
undique circumstant, mersīsque in corpore rōstrīs
dīlacerant falsī dominum sub imāgine cervī,                250
nec nisi fīnītā per plūrima vulnera vītā
īra pharetrātae fertur satiāta Diānae.
     Rūmor in ambiguō est; aliīs violentior aequō
vīsa dea est, aliī laudant dignamque sevērā
virginitāte vocant: pars invenit utraque causās.               255
sōla Iovis coniūnx nōn tam, culpetne probetne,
ēloquitur, quam clāde domūs ab Agēnore ductae
gaudet et ā Tyriā collēctum paelice trānsfert
in generis sociōs odium; subit ecce priōrī
causa recēns, gravidamque dolet dē sēmine magnī               260
esse Iovis Semelen; dum linguam ad iūrgia solvit,
'prōfēcī quid enim totiēns per iūrgia?' dīxit,
'ipsa petenda mihi est; ipsam, sī maxima Iūnō
rīte vocor, perdam, sī mē gemmantia dextra
scēptra tenēre decet, sī sum rēgīna Iovisque               265
et soror et coniūnx, certē soror. at, putō, fūrtō est
contenta, et thalamī brevis est iniūria nostrī.
concipit++id dērat++manifēstaque crīmina plēnō
fert uterō et māter, quod vix mihi contigit, ūnō
dē Iove vult fierī: tanta est fīdūcia fōrmae.               270
fallat eam faxō; nec sum Sāturnia, sī nōn
ab Iove mersa suō Stygiās penetrābit in undās.'
     Surgit ab hīs soliō fulvāque recondita nūbe
līmen adit Semelēs nec nūbēs ante remōvit
quam simulāvit anum posuitque ad tempora cānōs               275
sulcāvitque cutem rūgīs et curva trementī
membra tulit passū; vōcem quoque fēcit anīlem,
ipsaque erat Beroē, Semelēs Epidauria nūtrīx.
ergō ubi captātō sermōne diūque loquendō
ad nōmen vēnēre Iovis, suspīrat et 'optō,               280
Iuppiter ut sit' ait; 'metuō tamen omnia: multī
nōmine dīvōrum thalamōs iniēre pudīcōs.
nec tamen esse Iovem satis est: det pignus amōris,
sī modo vērus is est; quantusque et quālis ab altā
Iūnōne excipitur, tantus tālisque, rogātō,               285
det tibi conplexus suaque ante īnsignia sūmat!'
     Tālibus ignāram Iūnō Cadmēida dictīs
fōrmārat: rogat illa Iovem sine nōmine mūnus.
cui deus 'ēlige!' ait 'nūllam patiēre repulsam,
quōque magis crēdās, Stygiī quoque cōnscia suntō               290
nūmina torrentis: timor et deus ille deōrum est.'
laeta malō nimiumque potēns peritūraque amantis
obsequiō Semelē 'quālem Sāturnia' dīxit
'tē solet amplectī, Veneris cum foedus inītis,
dā mihi tē tālem!' voluit deus ōra loquentīs               295
opprimere: exierat iam vōx properāta sub aurās.
ingemuit; neque enim nōn haec optāsse, neque ille
nōn iūrāsse potest. ergō maestissimus altum
aethera cōnscendit vultūque sequentia trāxit
nūbila, quis nimbōs inmixtaque fulgura ventīs               300
addidit et tonitrūs et inēvītābile fulmen;
quā tamen usque potest, vīrēs sibi dēmere temptat
nec, quō centimānum dēiēcerat igne Typhōeā,
nunc armātur eō: nimium feritātis in illō est.
est aliud levius fulmen, cui dextra cyclōpum               305
saevitiae flammaeque minus, minus addidit īrae:
tēla secunda vocant superī; capit illa domumque
intrat Agēnoream. corpus mortāle tumultus
nōn tulit aetheriōs dōnīsque iugālibus ārsit.
inperfectus adhūc īnfāns genetrīcis ab alvō               310
ēripitur patriōque tener (sī crēdere dignum est)
īnsuitur femorī māternaque tempora conplet.
fūrtim illum prīmīs Īnō mātertera cūnīs
ēducat, inde datum nymphae Nȳsēidēs antrīs
occuluēre suīs lactīsque alimenta dedēre.               315
     Dumque ea per terrās fātālī lēge geruntur
tūtaque bis genitī sunt incūnābula Bacchī,
forte Iovem memorant diffūsum nectare cūrās
sēposuisse gravēs vacuāque agitāsse remissōs
cum Iūnōne iocōs et 'maior vestra profectō est,               320
quam quae contingit maribus' dīxisse 'voluptās.'
illa negat. placuit quae sit sententia doctī
quaerere Tīresiae: Venus huic erat utraque nōtā.
nam duo magnōrum viridī coeuntia silvā
corpora serpentum baculī violāverat ictū               325
dēque virō factus (mīrābile) fēmina septem
ēgerat autumnōs; octāvō rūrsus eōsdem
vīdit, et 'est vestrae sī tanta potentia plāgae'
dīxit, 'ut auctōris sortem in contrāria mūtet,
nunc quoque vōs feriam.' percussīs anguibus īsdem               330
fōrma prior rediit, genetīvaque vēnit imāgō.
arbiter hīc igitur sūmptus dē līte iocōsa
dicta Iovis firmat: gravius Sāturnia iūstō
nec prō māteriā fertur doluisse suīque
iūdicis aeternā damnāvit lūmina nocte;               335
at pater omnipotēns (neque enim licet inrita cuīquam
facta deī fēcisse deō) prō lūmine adēmptō
scīre futūra dedit poenamque levāvit honōre.
     Ille per Āoniās fāmā celeberrimus urbēs
inreprehēnsa dabat populō respōnsa petentī;               340
prīma fidē vōcisque ratae temptāmina sūmpsit
caerula Līriopē, quam quondam flūmine curvō
inplicuit clausaeque suīs Cēphīsōs in undīs
vim tulit: ēnīxa est uterō pulcherrima plēnō
īnfantem nymphē, iam tunc quī posset amārī,               345
Narcissumque vocat. dē quō cōnsultus, an esset
tempora mātūrae vīsūrus longa senectae,
fātidicus vātēs 'sī sē nōn nōverit' inquit.
vāna diū vīsa est vōx auguris: exitus illam
rēsque probat lētīque genus novitāsque furōris.               350
namque ter ad quīnōs ūnum Cēphīsius annum
addiderat poteratque puer iuvenisque vidērī:
multī illum iuvenēs, multae cupiēre puellae;
sed fuit in tenerā tam dūra superbia fōrma,
nūllī illum iuvenēs, nūllae tetigēre puellae.               355
adspicit hunc trepidōs agitantem in rētia cervōs
vōcālīs nymphē, quae nec reticēre loquentī
nec prior ipsa loquī didicit, resonābilis Ēchō.
     Corpus adhūc Ēchō, nōn vōx erat et tamen ūsum
garrula nōn alium, quam nunc habet, ōris habēbat,               360
reddere dē multīs ut verba novissima posset.
fēcerat hoc Iūnō, quia, cum dēprēndere posset
sub Iove saepe suō nymphās in monte iacentīs,
illa deam longō prūdēns sermōne tenēbat,
dum fugerent nymphae. postquam hoc Sāturnia sēnsit,               365
'huius' ait 'linguae, quā sum dēlūsa, potestās
parva tibī dabitur vōcisque brevissimus ūsus,'
rēque minās firmat. tantum haec in fīne loquendī
ingeminat vōcēs audītaque verba reportat.
ergō ubi Narcissum per dēvia rūra vagantem               370
vīdit et incaluit, sequitur vestīgia fūrtim,
quōque magis sequitur, flammā propiōre calēscit,
nōn aliter quam cum summīs circumlita taedīs
admōtās rapiunt vīvācia sulphura flammās.
ō quotiēns voluit blandīs accēdere dictīs               375
et mollīs adhibēre precēs! nātūra repugnat
nec sinit, incipiat, sed, quod sinit, illa parāta est
exspectāre sonōs, ad quōs sua verba remittat.
forte puer comitum sēductus ab agmine fīdō
dīxerat: 'ecquis adest?' et 'adest' responderat Ēchō.               380
hic stupet, utque aciem partēs dīmittit in omnīs,
vōce 'venī!' magnā clāmat: vocat illa vocantem.
respicit et rūrsus nūllō veniente 'quid' inquit
'mē fugis?' et totidem, quot dīxit, verba recēpit.
perstat et alternae dēceptus imāgine vōcis               385
'hūc coeāmus' ait, nūllīque libentius umquam
respōnsūra sonō 'coeāmus' rettulit Ēchō
et verbīs favet ipsa suīs ēgressaque silva
ībat, ut iniceret spērātō bracchia collō;
ille fugit fugiēnsque 'manūs conplexibus aufer!               390
ante' ait 'ēmoriar, quam sit tibi cōpia nostrī';
rettulit illa nihil nisi 'sit tibi cōpia nostrī!'
sprēta latet silvīs pudibundaque frondibus ōra
prōtegit et sōlīs ex illō vīvit in antrīs;
sed tamen haeret amor crēscitque dolōre repulsae;               395
extenuant vigilēs corpus miserābile cūrae
addūcitque cutem maciēs et in āera sūcus
corporis omnis abit; vōx tantum atque ossa supersunt:
vōx manet, ossa ferunt lapidis trāxisse figūram.
inde latet silvīs nūllōque in monte vidētur,               400
omnibus audītur: sonus est, quī vīvit in illā.
     Sīc hanc, sīc aliās undīs aut montibus ortās
lūserat hīc nymphās, sīc coetūs ante virīlēs;
inde manūs aliquis dēspectus ad aethera tollēns
'sīc amet ipse licet, sīc nōn potiātur amātō!'               405
dīxerat: adsēnsit precibus Rhamnūsia iūstīs.
fōns erat inlīmīs, nitidīs argenteus undīs,
quem neque pāstōrēs neque pastae monte capellae
contigerant aliudve pecus, quem nūlla volūcrīs
nec fera turbārat nec lāpsus ab arbore rāmus;               410
grāmen erat circā, quod proximus ūmor alēbat,
silvaque sōle locum passūra tepēscere nūllō.
hic puer et studiō vēnandī lassus et aestū
prōcubuit faciemque locī fontemque secūtus,
dumque sitim sēdāre cupit, sitis altera crēvit,               415
dumque bibit, vīsae correptus imāgine fōrmae
spem sine corpore amat, corpus putat esse, quod umbra est.
adstupet ipse sibī vultūque inmōtus eōdem
haeret, ut ē Pariō fōrmātum marmore signum;
spectat humī positus geminum, sua lūmina, sīdus               420
et dignōs Bacchō, dignōs et Apolline crīnēs
inpūbēsque genās et eburnea colla decusque
ōris et in niveō mixtum candōre rubōrem,
cūnctaque mīrātur, quibus est mīrābilis ipse:
sē cupit inprūdēns et, quī probat, ipse probātur,               425
dumque petit, petitur, pariterque accendit et ārdet.
inrita fallācī quotiēns dedit ōscula fontī,
in mediīs quotiēns vīsum captantia collum
bracchia mersit aquīs nec sē dēprēndit in illīs!
quid videat, nescit; sed quod videt, ūritur illō,               430
atque oculōs īdem, quī dēcipit, incitat error.
crēdule, quid frūstrā simulācra fugācia captās?
quod petis, est nusquam; quod amās, āvertere, perdēs!
ista repercussae, quam cernis, imāginis umbra est:
nīl habet ista suī; tēcum vēnitque manetque;               435
tēcum discēdet, sī tū discēdere possīs!
     Nōn illum Cereris, nōn illum cūra quiētis
abstrahere inde potest, sed opācā fūsus in herbā
spectat inexplētō mendācem lūmine fōrmam
perque oculōs perit ipse suōs; paulumque levātus               440
ad circumstantēs tendēns sua bracchia silvās
'ecquis, iō silvae, crūdēlius' inquit 'amāvit?
scītis enim et multīs latebrā opportūna fuistis.
ecquem, cum vestrae tot agantur saecula vītae,
quī sīc tābuerit, longō meministis in aevō?               445
et placet et videō; sed quod videōque placetque,
nōn tamen inveniō'++tantus tenet error amantem++
'quōque magis doleam, nec nōs mare sēparat ingēns
nec via nec montēs nec clausīs moenia portīs;
exiguā prohibēmur aquā! cupit ipse tenērī:               450
nam quotiēns liquidīs porrēximus ōscula lymphīs,
hīc totiēns ad mē resupīnō nītitur ōre.
posse putēs tangī: minimum est, quod amantibus obstat.
quisquis es, hūc exī! quid mē, puer ūnice, fallis
quōve petītus abīs? certē nec fōrma nec aetās               455
est mea, quam fugiās, et amārunt mē quoque nymphae!
spem mihi nescio quam vultū prōmittis amīcō,
cumque ego porrēxī tibi bracchia, porrigis ultrō,
cum rīsī, adrīdēs; lacrimās quoque saepe notāvī
mē lacrimante tuās; nūtū quoque signa remittis               460
et, quantum mōtū fōrmōsī suspicor ōris,
verba refers aurēs nōn pervenientia nostrās!
iste ego sum: sēnsī, nec mē mea fallit imāgō;
ūror amōre meī: flammās moveōque ferōque.
quid faciam? roger anne rogem? quid deinde rogābō?               465
quod cupiō mēcum est: inopem mē cōpia fēcit.
ō utinam ā nostrō sēcēdere corpore possem!
vōtum in amante novum, vellem, quod amāmus, abesset.
iamque dolor vīrēs adimit, nec tempora vītae
longa meae superant, prīmōque exstinguor in aevō.               470
nec mihi mors gravis est positūrō morte dolōrēs,
hic, quī dīligitur, vellem diuturnior esset;
nunc duo concordēs animā moriēmur in ūnā.'
     Dīxit et ad faciem rediit male sānus eandem
et lacrimīs turbāvit aquās, obscūraque mōtō                475
reddita fōrma lacū est; quam cum vīdisset abīre,
'quō refugis? remanē nec mē, crūdēlis, amantem
dēsere!' clāmāvit; 'liceat, quod tangere nōn est,
adspicere et miserō praebēre alimenta furōrī!'
dumque dolet, summā vestem dēdūxit ab ōra               480
nūdaque marmoreīs percussit pectora palmīs.
pectora trāxērunt roseum percussa rubōrem,
nōn aliter quam pōma solent, quae candida parte,
parte rubent, aut ut variīs solet ūva racēmīs
dūcere purpureum nōndum mātūra colōrem.               485
quae simul adspexit liquefactā rūrsus in undā,
nōn tulit ulterius, sed ut intābēscere flāvae
igne levī cērae mātūtīnaeque pruīnae
sōle tepente solent, sīc attenuātus amōre
līquitur et tēctō paulātim carpitur ignī;               490
et neque iam color est mixtō candōre rubōrī,
nec vigor et vīrēs et quae modo vīsa placēbant,
nec corpus remanet, quondam quod amāverat Ēchō.
quae tamen ut vīdit, quamvīs īrāta memorque,
indoluit, quotiēnsque puer miserābilis 'ēheu'               495
dīxerat, haec resonīs iterābat vōcibus 'ēheu';
cumque suōs manibus percusserat ille lacertōs,
haec quoque reddēbat sonitum plangōris eundem.
ultima vōx solitam fuit haec spectantis in undam:
'heu frūstrā dīlēcte puer!' totidemque remīsit               500
verba locus, dictōque valē 'valē' inquit et Ēchō.
ille caput viridī fessum submīsit in herbā,
lūmina mors clausit dominī mīrantia fōrmam:
tum quoque sē, postquam est īnfernā sēde receptus,
in Stygiā spectābat aquā. plānxēre sorōrēs               505
nāides et sectōs frātrī posuēre capillōs,
plānxērunt dryadēs; plangentibus adsonat Ēchō.
iamque rogum quassāsque facēs feretrumque parābant:
nusquam corpus erat; croceum prō corpore flōrem
inveniunt foliīs medium cingentibus albīs.               510
     Cognita rēs meritam vātī per Achāidas urbēs
attulerat fāmam, nōmenque erat auguris ingēns;
spernit Echīonidēs tamen hunc ex omnibus ūnus
contemptor superum Penthēus praesāgaque rīdet
verba senis tenebrāsque et clādem lūcis adēmptae               515
obicit. ille movēns albentia tempora canis
'quam fēlīx essēs, sī tū quoque lūminis huius
orbus' ait 'fierēs, nē Bacchica sacra vidērēs!
namque diēs aderit, quam nōn procul auguror esse,
quā novus hūc veniat, prōlēs Semelēia, Līber,               520
quem nisi templōrum fuerīs dignātus honōre,
mīlle lacer spargēre locīs et sanguine silvās
foedābis mātremque tuam mātrisque sorōrēs.
ēveniet! neque enim dignābere nūmen honōre,
mēque sub hīs tenebrīs nimium vīdisse querēris.'               525
tālia dīcentem prōturbat Echīone nātus;
dicta fidēs sequitur, respōnsaque vātis aguntur.
     Līber adest, fēstīsque fremunt ululātibus agrī:
turba ruit, mixtaeque virīs mātrēsque nurūsque
vulgusque procerēsque ignōta ad sacra feruntur.               530
'Quis furor, anguigenae, prōlēs Māvortia, vestrās
attonuit mentēs?' Penthēus ait; 'aerane tantum
aere repulsa valent et aduncō tībia cornu
et magicae fraudēs, ut, quōs nōn bellicus ēnsis,
nōn tuba terruerit, nōn strictīs agmina tēlīs,               535
fēmineae vōcēs et mōta īnsānia vīnō
obscēnīque gregēs et inānia tympana vincant?
vōsne, senēs, mīrer, quī longa per aequora vectī
hāc Tȳrōn, hāc profugōs posuistis sēde penātēs,
nunc sinitis sine Mārte capī? vōsne, ācrior aetās,               540
ō iuvenēs, propiorque meae, quōs arma tenēre,
nōn thyrsōs, galeāque tegī, nōn fronde decēbat?
este, precor, memorēs, quā sītis stirpe creātī,
illīusque animōs, quī multōs perdidit ūnus,
sūmite serpentīs! prō fontibus ille lacūque               545
interiit: at vōs prō fāmā vincite vestra!
ille dedit lētō fortēs: vōs pellite mollēs
et patrium retinēte decus! sī fāta vetābant
stāre diū Thēbās, utinam tormenta virīque
moenia dīruerent, ferrumque ignīsque sonārent!               550
essēmus miserī sine crīmine, sorsque querenda,
nōn cēlanda foret, lacrimaeque pudōre carērent;
at nunc ā puerō Thēbae capientur inermī,
quem neque bella iuvant nec tēla nec ūsus equōrum,
sed madidus murrā crīnīs mollēsque corōnae               555
purpuraque et pictīs intextum vestibus aurum,
quem quidem ego āctūtum (modo vōs absistite) cōgam
adsūmptumque patrem commentaque sacra fatērī.
an satis Ācrisiō est animī, contemnere vānum
nūmen et Argolicās venientī claudere portās:               560
Penthēa terrēbit cum tōtīs advena Thēbīs?
īte citī' (famulīs hoc imperat), 'īte ducemque
attrahite hūc vīnctum! iussīs mora sēgnis abestō!'
hunc avus, hunc Athamās, hunc cētera turba suōrum
corripiunt dictīs frūstrāque inhibēre labōrant.               565
ācrior admonitū est inrītāturque retenta
et crēscit rabiēs remorāminaque ipsa nocēbant:
sīc ego torrentem, quā nīl obstābat euntī,
lēnius et modicō strepitū dēcurrere vīdī;
at quācumque trabēs obstrūctaque saxa tenēbant,               570
spūmeus et fervēns et ab obice saevior ībat.
     Ecce cruentātī redeunt et, Bacchus ubi esset,
quaerentī dominō Bacchum vīdisse negārunt;
'hunc' dīxēre 'tamen comitem famulumque sacrōrum
cēpimus' et trādunt manibus post terga ligātis               575
sacra deī quendam Tyrrhēnā gente secūtum.
adspicit hunc Penthēus oculīs, quōs īra tremendōs
fēcerat, et quamquam poenae vix tempora differt,
'ō peritūre tuāque aliīs documenta datūre
morte,' ait, 'ēde tuum nōmen nōmenque parentum               580
et patriam, mōrīsque novī cūr sacra frequentēs!'
ille metū vacuus 'nōmen mihi' dīxit 'Acoetēs,
patria Maeonia est, humilī dē plēbe parentēs.
nōn mihi quae dūrī colerent pater arva iuvencī,
lānigerōsve gregēs, nōn ūlla armenta relīquit;               585
pauper et ipse fuit līnōque solēbat et hāmīs
dēcipere et calamō salientīs dūcere piscēs.
ars illī sua cēnsus erat; cum trāderet artem,
"accipe, quās habeō, studiī successor et hērēs,"
dīxit "opēs," moriēnsque mihī nihil ille relīquit                590
praeter aquās: ūnum hoc possum adpellāre paternum.
mox ego, nē scopulīs haerērem semper in īsdem,
addidicī regimen dextrā moderante carīnae
flectere et Ōleniae sīdus pluviāle capellae
Tāygetēnque Hyadasque oculīs Arctōnque notāvī               595
ventōrumque domōs et portūs puppibus aptōs.
forte petēns Dēlum Chīae tellūris ad ōrās
adplicor et dextrīs addūcor lītora rēmīs
dōque levis saltūs ūdaeque inmittor harēnae:
nox ibi cōnsūmpta est; aurōra rubēscere prīmō               600
coeperat: exsurgō laticēsque īnferre recentīs
admoneō mōnstrōque viam, quae dūcat ad undās;
ipse quid aura mihī tumulō prōmittat ab altō
prōspiciō comitēsque vocō repetōque carīnam.
"adsumus ēn" inquit sociōrum prīmus Opheltēs,               605
utque putat, praedam dēsertō nactus in agrō,
virgineā puerum dūcit per lītora fōrma.
ille merō somnōque gravis titubāre vidētur
vixque sequī; spectō cultum faciemque gradumque:
nīl ibi, quod crēdī posset mortāle, vidēbam.               610
et sēnsī et dīxī sociīs: "quod nūmen in istō
corpore sit, dubitō; sed corpore nūmen in istō est!
quisquis es, ō faveās nostrīsque labōribus adsīs;
hīs quoque dēs veniam!" "prō nōbīs mitte precārī!"
Dictys ait, quō nōn alius cōnscendere summās               615
ōcior antemnās prēnsōque rudente relābī.
hoc Libys, hoc flāvus, prōrae tūtēla, Melanthus,
hoc probat Alcimedōn et, quī requiemque modumque
vōce dabat rēmīs, animōrum hortātor, Epōpeus,
hoc omnēs aliī: praedae tam caeca cupīdō est.                620
"nōn tamen hanc sacrō violārī pondere pīnum
perpetiar" dīxī: "pars hīc mihi maxima iūris"
inque aditū obsistō: furit audācissimus omnī
dē numerō Lycabās, quī Tuscā pulsus ab urbe
exilium dīrā poenam prō caede luēbat;               625
is mihi, dum restō, iuvenālī guttura pugnō
rūpit et excussum mīsisset in aequora, sī nōn
haesissem, quamvīs āmēns, in fūne retentūs.
inpia turba probat factum; tum dēnique Bacchus
(Bacchus enim fuerat), velutī clāmōre solūtus               630
sit sopor āque merō redeant in pectora sēnsūs,
"quid facitis? quis clāmor?" ait "quā, dīcite, nautae,
hūc ope pervēnī? quō mē dēferre parātis?"
"pōne metum" Prōreus, "et quōs contingere portūs
ēde velīs!" dīxit; "terrā sistēre petīta."               635
"Naxon" ait Līber "cursūs advertite vestrōs!
illa mihī domus est, vōbīs erit hospita tellūs."
per mare fallācēs perque omnia nūmina iūrant
sīc fore mēque iubent pictae dare vēla carīnae.
dextera Naxos erat: dextrā mihi lintea dantī               640
"quid facis, ō dēmēns? quis tē furor," inquit "Acoete,"
prō sē quisque, "tenet? laevam pete!" maxima nūtū
pars mihi significat, pars quid velit ōre susurrō.
obstipuī "capiat" que "aliquis moderāmina!" dīxī
mēque ministeriō scelerisque artisque remōvī.                645
increpor ā cūnctīs, tōtumque inmurmurat agmen;
ē quibus Aethaliōn "tē scīlicet omnis in ūnō
nostra salūs posita est!" ait et subit ipse meumque
explet opus Naxōque petit dīversa relicta.
tum deus inlūdēns, tamquam modo dēnique fraudem               650
sēnserit, ē puppī pontum prōspectat aduncā
et flentī similis "nōn haec mihi lītora, nautae,
prōmīsistis" ait, "nōn haec mihi terra rogāta est!
quō meruī poenam factō? quae glōria vestra est,
sī puerum iuvenēs, sī multī fallitis ūnum?"               655
iamdūdum flēbam: lacrimās manus inpia nostrās
rīdet et inpellit properantibus aequora rēmīs.
per tibi nunc ipsum (nec enim praesentior illō
est deus) adiūrō, tam mē tibi vēra referre
quam vērī maiōra fide: stetit aequore puppis               660
haud aliter, quam sī siccam nāvāle tenēret.
illī admīrantēs rēmōrum in verbere perstant
vēlaque dēdūcunt gemināque ope currere temptant:
inpediunt hederae rēmōs nexūque recurvō
serpunt et gravidīs distinguunt vēla corymbīs.               665
ipse racēmiferīs frontem circumdatus ūvīs
pampineīs agitat vēlātam frondibus hastam;
quem circā tigrēs simulācraque inānia lyncum
pictārumque iacent fera corpora panthērārum.
exsiluēre virī, sīve hoc īnsānia fēcit               670
sīve timor, prīmusque Medōn nigrēscere tōtō
corpore et expressō spīnae curvāmine flectī
incipit. huic Lycabās "in quae mīrācula" dīxit
"verteris?" et lātī rictūs et panda loquentī
nāris erat, squāmamque cutis dūrāta trahēbat.               675
at Libys obstantis dum vult obvertere rēmōs,
in spatium resilīre manūs breve vīdit et illās
iam nōn esse manūs, iam pinnās posse vocārī.
alter ad intortōs cupiēns dare bracchia fūnēs
bracchia nōn habuit truncōque repandus in undās               680
corpore dēsiluit: falcāta novissima cauda est,
quālia dīviduae sinuantur cornua lūnae.
undique dant saltūs multāque adspergine rōrant
ēmerguntque iterum redeuntque sub aequora rūrsus
inque chorī lūdunt speciem lascīvaque iactant               685
corpora et acceptum patulīs mare nāribus efflant.
dē modo vīgintī (tot enim ratis illa ferēbat)
restābam sōlus: pavidum gelidumque trementī
corpore vixque meum firmat deus "excute" dīcēns
"corde metum Dīamque tenē!" dēlātus in illam               690
accessī sacrīs Bacchēaque sacra frequentō.'
     'Praebuimus longīs' Penthēus 'ambāgibus aurēs,'
inquit 'ut īrā mōra virēs absūmere posset.
praecipitem, famulī, rapite hunc cruciātaque dīrīs
corpora tormentīs Stygiae dēmittite noctī!'               695
prōtinus abstractus solidīs Tyrrhēnus Acoetēs
clauditur in tēctīs; et dum crūdēlia iussae
īnstrūmenta necīs ferrumque ignēsque parantur,
sponte suā patuisse forēs lāpsāsque lacertīs
sponte suā fāmā est nūllō solvente catēnās.               700
     Perstat Echīonidēs, nec iam iubet īre, sed ipse
vādit, ubi ēlēctus facienda ad sacra Cithaerōn
cantibus et clārā bacchantum vōce sonābat.
ut fremit ācer equus, cum bellicus aere canōrō
signa dedit tubicen pugnaeque adsūmit amōrem,               705
Penthēa sīc ictus longīs ululātibus aether
mōvit, et audītō clāmōre recanduit īra.
     Monte ferē mediō est, cingentibus ultima silvīs,
pūrus ab arboribus, spectābilis undique, campus:
hīc oculīs illum cernentem sacra profānīs               710
prīma videt, prīma est īnsānō concita cursū,
prīmā suum missō violāvit Penthēa thyrsō
māter et 'ō geminae' clāmāvit 'adeste sorōrēs!
ille aper, in nostrīs errat quī maximus agrīs,
ille mihī feriendus aper.' ruit omnis in ūnum               715
turba furēns; cūnctae coeunt trepidumque sequuntur,
iam trepidum, iam verba minus violenta loquentem,
iam sē damnantem, iam sē peccāsse fatentem.
saucius ille tamen 'fer opem, mātertera' dīxit
'Autonoē! moveant animōs Actaeonis umbrae!'               720
illa, quis Actaeōn, nescit dextramque precantī
abstulit, Īnōō lacerāta est altera raptū.
nōn habet īnfēlīx quae mātrī bracchia tendat,
trunca sed ostendēns dēreptīs vulnera membrīs
'adspice, māter!' ait. vīsīs ululāvit Agāuē               725
collaque iactāvit mōvitque per āera crīnem
āvulsumque caput digitīs conplexa cruentīs
clāmat: 'iō comitēs, opus hoc victōria nostra est!'
nōn citius frondēs autumnī frīgore tāctās
iamque male haerentēs altā rapit arbore ventus,               730
quam sunt membra virī manibus dīrepta nefandīs.
tālibus exemplīs monitae nova sacra frequentant
tūraque dant sānctāsque colunt Ismēnidēs ārās.