     Carmine dum tālī silvās animōsque ferārum
Thrēicius vātēs et saxa sequentia dūcit,
ecce nurus Ciconum tēctae lymphāta ferīnīs
pectora velleribus tumulī dē vertice cernunt
Orphēa percussīs sociantem carmina nervīs.               5
ē quibus ūna levēs iactātō crīne per aurās,
'ēn,' ait 'ēn, hīc est nostrī contemptor!' et hastam
vātis Apollineī vōcālia mīsit in ōra,
quae foliīs praesūta notam sine vulnere fēcit;
alterius tēlum lapis est, quī missus in ipsō               10
āere concentū victus vōcisque lyraeque est
ac velutī supplex prō tam furiālibus ausīs
ante pedēs iacuit. sed enim temerāria crēscunt
bella modusque abiit īnsānaque rēgnat Erīnys;
cūnctaque tēla forent cantū mollīta, sed ingēns               15
clāmor et īnfrāctō Berecyntia tībia cornu
tympanaque et plausūs et Bacchēī ululātūs
obstrepuēre sonō citharae, tum dēnique saxa
nōn exaudītī rubuērunt sanguine vātis.
ac prīmum attonitās etiamnum vōce canentīs               20
innumerās volucrēs anguēsque agmenque ferārum
maenadēs Orphēī titulum rapuēre triumphī;
inde cruentātīs vertuntur in Orphēā dextrīs
et coeunt ut avēs, sī quandō lūce vagantem
noctis avem cernunt, strūctōque utrimque theātrō               25
ceu mātūtīnā cervus peritūrus harēna
praeda canum est, vātemque petunt et fronde virentēs
coniciunt thyrsōs nōn haec in mūnera factōs.
hae glaebās, illae dīreptōs arbore rāmōs,
pars torquent silicēs; neu dēsint tēla furōrī,               30
forte bovēs pressō subigēbant vomere terram,
nec procul hinc multō frūctum sūdōre parantēs
dūra lacertōsī fodiēbant arva colōnī,
agmine quī vīsō fugiunt operisque relinquunt
arma suī, vacuōsque iacent dispersa per agrōs               35
sarculaque rastrīque gravēs longīque ligōnēs;
quae postquam rapuēre ferae cornūque minācēs
divulsēre bovēs, ad vātīs fāta recurrunt
tendentemque manūs et in illō tempore prīmum
inrita dīcentem nec quicquam vōce moventem               40
sacrilegae perimunt, perque os, prō Iuppiter! illud
audītum saxīs intellēctumque ferārum
sēnsibus in ventōs anima exhālāta recessit.
     Tē maestae volucrēs, Orpheu, tē turba ferārum,
tē rigidī silicēs, tē carmina saepe secūtae               45
flēvērunt silvae, positīs tē frondibus arbor
tōnsa comās lūxit; lacrimīs quoque flūmina dīcunt
incrēvisse suīs, obstrūsaque carbasa pullō
nāides et dryadēs passōsque habuēre capillōs.
membra iacent dīversa locīs, caput, Hebre, lyramque               50
excipis: et (mīrum!) mediō dum lābitur amne,
flēbile nescio quid queritur lyra, flēbile lingua
murmurat exanimis, respondent flēbile rīpae.
iamque mare invectae flūmen populāre relinquunt
et Mēthymnaeae potiuntur lītore Lesbī:               55
hic ferus expositum peregrīnīs anguis harēnīs
os petit et sparsōs stillantī rōre capillōs.
tandem Phoebus adest morsūsque īnferre parantem
arcet et in lapidem rictus serpentis apertōs
congelat et patulōs, ut erant, indūrat hiātus.               60
     Umbra subit terrās, et quae loca vīderat ante,
cūncta recognōscit quaerēnsque per arva piōrum
invenit Eurydicēn cupidīsque amplectitur ulnīs;
hīc modo coniūnctīs spatiantur passibus ambō,
nunc praecēdentem sequitur, nunc praevius anteit               65
Eurydicēnque suam iam tūtō respicit Orpheus.
     Nōn inpūne tamen scelus hoc sinit esse Lyaeus
āmissōque dolēns sacrōrum vāte suōrum
prōtinus in silvīs mātrēs Ēdōnidas omnēs,
quae vīdēre nefās, tortā rādīce ligāvit;               70
quippe pedum digitōs via, quam tum est quaeque secūta,
trāxit et in solidam dētrūsit acūmina terram,
utque suum laqueīs, quōs callidus abdidit auceps,
crūs ubi commīsit volucris sēnsitque tenērī,
plangitur ac trepidāns adstringit vincula mōtū:               75
sīc, ut quaeque solō dēfīxa cohaeserat hārum,
exsternāta fugam frūstrā temptābat, at illam
lenta tenet rādīx exsultantemque coercet,
dumque ubi sint digitī, dum pēs ubi, quaerit, et unguēs,
aspicit in teretēs lignum succēdere sūrās                80
et cōnāta femur maerentī plangere dextra
rōbora percussit, pectus quoque rōbora fīunt,
rōbora sunt umerī; nōdōsaque bracchia vērōs
esse putēs rāmōs, et nōn fallāre putandō.
     Nec satis hōc Bacchō est, ipsōs quoque dēserit agrōs               85
cumque chorō meliōre suī vīnēta Timōlī
Pactōlōnque petit, quamvīs nōn aureus illō
tempore nec cārīs erat invidiōsus harēnīs.
hunc adsuēta cohors, satyrī bacchaeque, frequentant,
at Sīlēnus abest: titubantem annīsque merōque               90
rūricolae cēpēre Phrygēs vīnctumque corōnīs
ad rēgem dūxēre Midān, cui Thrācius Orpheus
orgia trādiderat cum Cēcropiō Eumolpō.
quī simul agnōvit socium comitemque sacrōrum,
hospitis adventū fēstum geniāliter ēgit               95
per bis quīnque diēs et iūnctās ōrdine noctēs,
et iam stēllārum sublīme coēgerat agmen
Lūcifer ūndecimus, Lȳdōs cum laetus in agrōs
rēx venit et iuvenī Sīlēnum reddit alumnō.
     Huic deus optandī grātum, sed inūtile, fēcit               100
mūneris arbitrium gaudēns altōre receptō.
ille male ūsūrus dōnīs ait 'effice, quicquid
corpore contigerō, fulvum vertātur in aurum.'
adnuit optātīs nocitūraque mūnera solvit
Līber et indoluit, quod nōn meliōra petīsset.               105
laetus abit gaudetque malō Berecyntius hērōs
pollicitīque fidem tangendō singula temptat
vixque sibī crēdēns, nōn altā fronde virentem
īlice dētrāxit virgam: virga aurea facta est;
tollit humō saxum: saxum quoque palluit aurō;               110
contigit et glaebam: contāctū glaeba potentī
massa fit; ārentis Cereris dēcerpsit aristās:
aurea messis erat; dēmptum tenet arbore pōmum:
Hesperidās dōnāsse putēs; sī postibus altīs
admōvit digitōs, postēs radiāre videntur;               115
ille etiam liquidīs palmās ubi lāverat undīs,
unda fluēns palmīs Danaēn ēlūdere posset;
vix spēs ipse suās animō capit aurea fingēns
omnia. gaudentī mēnsās posuēre ministrī
exstrūctās dapibus nec tostae frūgis egentēs:               120
tum vērō, sīve ille suā Cereālia dextra
mūnera contigerat, Cereālia dōna rigēbant,
sīve dapēs avidō convellere dente parābat,
lammina fulva dapēs admōtō dente premēbat;
miscuerat pūrīs auctōrem mūneris undīs:               125
fūsile per rictūs aurum fluitāre vidērēs.
     Attonitus novitāte malī dīvesque miserque
effugere optat opēs et quae modo vōverat, ōdit.
cōpia nūlla famem relevat; sitis ārida guttur
ūrit, et invīsō meritus torquētur ab aurō               130
ad caelumque manūs et splendida bracchia tollēns
'dā veniam, Lēnaee pater! peccāvimus' inquit,
'sed miserēre, precor, speciōsōque ēripe damnō!'
mīte deum nūmen: Bacchus peccāsse fatentem
restituit pactīque fidē data mūnera solvit               135
'nē' ve 'male optātō maneās circumlitus aurō,
vāde' ait 'ad magnīs vīcīnum Sardibus amnem
perque iugum nītēns lābentibus obvius undīs
carpe viam, dōnec veniās ad flūminis ortūs,
spūmigerōque tuum fontī, quā plūrimus exit,               140
subde caput corpusque simul, simul ēlue crīmen.'
rēx iussae succēdit aquae: vīs aurea tīnxit
flūmen et hūmānō dē corpore cessit in amnem;
nunc quoque iam veteris perceptō sēmine vēnae
arva rigent aurō madidīs pallentia glaebīs.               145
     Ille perōsus opēs silvās et rūra colēbat
Pānaque montānīs habitantem semper in antrīs,
pingue sed ingenium mānsit, nocitūraque, ut ante,
rūrsus erant dominō stultae praecordia mentis.
nam freta prōspiciēns lātē riget arduus altō               150
Tmōlus in ascēnsū clīvōque extēnsus utrōque
Sardibus hinc, illinc parvīs fīnītur Hypaepīs.
Pān ibi dum tenerīs iactat sua sībila nymphīs
et leve cērātā modulātur harundine carmen
ausus Apollineōs prae sē contemnere cantūs,               155
iūdice sub Tmōlō certāmen vēnit ad inpār.
     Monte suō senior iūdex cōnsēdit et aurēs
līberat arboribus: quercū coma caerula tantum
cingitur, et pendent circum cava tempora glandēs.
isque deum pecoris spectāns 'in iūdice' dīxit               160
'nūlla mora est.' calamīs agrestibus īnsonat ille
barbaricōque Midān (aderat nam forte canentī)
carmine dēlēnit; post hunc sacer ōra retorsit
Tmōlus ad os Phoebī: vultum sua silva secūta est.
ille caput flāvum laurō Parnāside vīnctus               165
verrit humum Tyriō saturātā mūrice pallā
īnstrūctamque fidem gemmīs et dentibus Indīs
sustinet ā laevā, tenuit manus altera plēctrum;
artificis status ipse fuit. tum stāmina doctō
pollice sollicitat, quōrum dulcēdine captus               170
Pāna iubet Tmōlus citharae submittere cannās.
     Iūdicium sānctīque placet sententia montis
omnibus, arguitur tamen atque iniūsta vocātur
ūnīus sermōne Midae; nec Dēlius aurēs
hūmānam stolidās patitur retinēre figūram,               175
sed trahit in spatium villīsque albentibus inplet
īnstabilēsque īmās facit et dat posse movērī:
cētera sunt hominis, partem damnātur in ūnam
induiturque aurēs lentē gradientis asellī.
ille quidem cēlāre cupit turpīque pudōre               180
tempora purpureīs temptat relevāre tiārīs;
sed solitus longōs ferrō resecāre capillōs
vīderat hoc famulus, quī cum nec prōdere vīsum
dēdecus audēret, cupiēns efferre sub aurās,
nec posset reticēre tamen, sēcēdit humumque               185
effodit et, dominī quālēs adspexerit aurēs,
vōce refert parvā terraeque inmurmurat haustae
indiciumque suae vōcis tellūre regesta
obruit et scrobibus tacitus discēdit opertīs.
crēber harundinibus tremulīs ibi surgere lūcūs               190
coepit et, ut prīmum plēnō mātūruit annō,
prōdidit agricolam: lēnī nam mōtus ab austrō
obruta verba refert dominīque coarguit aurēs.
     Ultus abit Tmōlō liquidumque per āera vectus
angustum citrā pontum Nepheleidōs Hellēs                195
Lāomedontēīs Lātōius adstitit arvīs.
dextera Sīgēī, Rhoetēī laeva profundī
āra Panomphaeō vetus est sacrāta Tonantī:
inde novae prīmum mōlīrī moenia Troiae
Lāomedonta videt susceptaque magna labōre               200
crēscere difficilī nec opēs exposcere parvās
cumque tridentigerō tumidī genitōre profundī
mortālem induitur fōrmam Phrygiaeque tyrannō
aedificat mūrōs pactus prō moenibus aurum.
stābat opus: pretium rēx īnfitiātur et addit,               205
perfidiae cumulum, falsīs periūria verbīs.
'nōn inpūne ferēs' rēctor maris inquit, et omnēs
inclīnāvit aquās ad avārae lītora Troiae
inque fretī fōrmam terrās conplēvit opēsque
abstulit agricolīs et flūctibus obruit agrōs.               210
poena neque haec satis est: rēgis quoque fīlia mōnstrō
poscitur aequoreō, quam dūra ad saxa revīnctam
vindicat Alcīdēs prōmissaque mūnera dictōs
poscit equōs tantīque operis mercēde negāta
bis periūra capit superātae moenia Troiae.               215
nec, pars mīlitiae, Telamōn sine honōre recessit
Hesiōnēque data potītur. nam coniuge Peleus
clārus erat dīvā nec avī magis ille superbus
nōmine quam socerī, siquidem Iovis esse nepōtī
contigit haut ūnī, coniūnx dea contigit ūnī.                220
     Namque senex Thetidī Prōteus 'dea' dīxerat 'undae,
concipe: māter eris iuvenis, quī fortibus annīs
ācta patris vincet maiorque vocābitur illō.'
ergō, nē quicquam mundus Iove maius habēret,
quamvīs haut tepidōs sub pectore sēnserat ignēs,               225
Iuppiter aequoreae Thetidis cōnūbia fūgit,
in suaque Aeacidēn succēdere vōta nepōtem
iussit et amplexūs in virginis īre marīnae.
     Est sinus Haemoniae curvōs falcātus in arcūs,
bracchia prōcurrunt: ubi, sī foret altior unda,               230
portus erat; summīs inductum est aequor harēnīs;
lītus habet solidum, quod nec vestīgia servet
nec remorētur iter nec opertum pendeat alga;
myrtea silva subest bicolōribus obsita bācīs.
est specus in mediō, nātūrā factus an arte,               235
ambiguum, magis arte tamen: quō saepe venīre
frēnātō delphīne sedēns, Thetī, nūda solēbās.
illīc tē Pēleus, ut somnō vīncta iacēbās,
occupat, et quoniam precibus temptāta repugnās,
vim parat, innectēns ambōbus colla lacertīs;               240
quod nisi vēnissēs variātīs saepe figūrīs
ad solitās artēs, ausō foret ille potītus;
sed modo tū volucris: volucrem tamen ille tenēbat;
nunc gravis arbor erās: haerēbat in arbore Pēleus;
tertia fōrma fuit maculōsae tigridis: illa               245
territus Aeacidēs ā corpore bracchia solvit.
inde deōs pelagī vīnō super aequora fūsō
et pecoris fibrīs et fūmō tūris adōrat,
dōnec Carpathius mediō dē gurgite vātēs
'Aeacidē,' dīxit 'thalamīs potiēre petītīs,               250
tū modo, cum rigidō sōpīta quiēscet in antrō,
ignāram laqueīs vinclōque innecte tenācī.
nec tē dēcipiat centum mentīta figūrās,
sed preme, quicquid erit, dum, quod fuit ante, refōrmet.'
dīxerat haec Prōteus et condidit aequore vultum               255
admīsitque suōs in verba novissima flūctūs.
     Prōnus erat Tītān inclīnātōque tenēbat
Hesperium tēmōne fretum, cum pulchra relictō
Nēreis ingreditur cōnsuēta cubīlia pontō;
vix bene virgineōs Pēleus invāserat artūs:               260
illa novat fōrmās, dōnec sua membra tenērī
sentit et in partēs dīversās bracchia tendī.
tum dēnum ingemuit, 'nē' que ait 'sine nūmine vincis'
exhibita estque Thetis: cōnfessam amplectitur hērōs
et potītur vōtīs ingentīque inplet Achille.               265
     Fēlīx et nātō, fēlīx et coniuge Pēleus,
et cui, sī dēmās iugulātī crīmina Phōcī,
omnia contigerant: frāternō sanguine sontem
expulsumque domō patriā Trāchīnia tellūs
accipit. hīc rēgnum sine vī, sine caede gerēbat               270
Lūciferō genitōre satus patriumque nitōrem
ōre ferēns Cēyx, illō quī tempore maestus
dissimilisque suī frātrem lūgēbat adēmptum.
quō postquam Aeacidēs fessus cūrāque viāque
vēnit et intrāvit paucīs comitantibus urbem,               275
quōsque gregēs pecorum, quae sēcum armenta trahēbat,
haut procul ā mūrīs sub opācā valle relīquit;
cōpia cum facta est adeundī prīma tyrannī,
vēlāmenta manū praetendēns supplice, quī sit
quōque satus, memorat, tantum sua crīmina cēlat               280
mentīturque fugae causam; petit, urbe vel agrō
sē iuvet. hunc contrā placidō Trāchīnius ōre
tālibus adloquitur: 'mediae quoque commoda plēbī
nostra patent, Pēleu, nec inhospita rēgna tenēmus;
adicis huic animō mōmenta potentiā, clārum               285
nōmen avumque Iovem; nē tempora perde precandō!
quod petis, omne ferēs tuaque haec prō parte vocātō,
quāliacumque vidēs! utinam meliōra vidērēs!'
et flēbat: moveat tantōs quae causa dolōrēs,
Peleusque comitēsque rogant; quibus ille profātur:               290
'forsitan hanc volucrem, raptō quae vīvit et omnēs
terret avēs, semper pennās habuisse putētis:
vir fuit (et—tanta est animī cōnstantia—iam tum
ācer erat bellōque ferōx ad vimque parātus)
nōmine Daedaliōn. illō genitōre creātīs,               295
quī vocat Aurōram caelōque novissimus exit,
culta mihī pāx est, pācis mihi cūra tenendae
coniugiīque fuit, frātrī fera bella placēbant:
illīus virtūs rēgēs gentēsque subēgit,
quae nunc Thisbaeās agitat mūtāta columbās.               300
nāta erat huic Chionē, quae dōtātissima fōrma
mīlle procōs habuit, bis septem nūbilis annīs.
forte revertentēs Phoebus Maiāque creātus,
ille suīs Delphīs, hic vertice Cyllenaēō,
vīdēre hanc pariter, pariter trāxēre colōrem.               305
spem vēnerīs differt in tempora noctis Apollō;
nōn fert ille morās virgāque movente sopōrem
virginis os tangit: tāctū iacet illa potentī
vimque deī patitur; nox caelum sparserat astrīs:
Phoebus anum simulat praereptaque gaudia sūmit.               310
ut sua mātūrus conplēvit tempora venter,
ālipedīs dē stirpe deī versūta propāgō
nāscitur Autolycus fūrtum ingeniōsus ad omne,
candida dē nigrīs et dē candentibus ātra
quī facere adsuerat, patriae nōn dēgener artis;               315
nāscitur ē Phoebō (namque est ēnīxa gemellōs)
carmine vōcālī clārus citharāque Philammōn.
quid peperisse duōs et dīs placuisse duōbus
et fortī genitōre et prōgenitōre nitentī
esse satam prōdest? an obēst quoque glōria multīs?               320
obfuit huic certē! quae sē praeferre Diānae
sustinuit faciemque deae culpāvit, at illī
īra ferōx mōta est "factīs" que "placēbimus" inquit.
nec mora, curvāvit cornū nervōque sagittam
inpulit et meritam trāiēcit harundine linguam.               325
lingua tacet, nec vōx temptātaque verba sequuntur,
cōnantemque loquī cum sanguine vīta relīquit;
quam miser amplexāns ego tum patriumque dolōrem
corde tulī frātrīque piō sōlācia dīxī,
quae pater haut aliter quam cautēs murmura pontī                330
accipit et nātam dēlāmentātur adēmptam;
ut vērō ārdentem vīdit, quater impetus illī
in mediōs fuit īre rogōs, quater inde repulsus
concita membra fugae mandat similisque iuvencō
spīcula crābrōnum pressā cervīce gerentī,               335
quā via nūlla, ruit. iam tum mihi currere vīsus
plūs homine est, ālāsque pedēs sūmpsisse putārēs.
effugit ergō omnēs vēlōxque cupīdine lētī
vertice Parnāsī potītur; miserātus Apollō,
cum sē Daedaliōn saxō mīsisset ab altō,               340
fēcit avem et subitīs pendentem sustulit ālīs
ōraque adunca dedit, curvōs dedit unguibus hāmōs,
virtūtem antīquam, maiōrēs corpore vīrēs,
et nunc accipiter, nūllī satis aequus, in omnēs
saevit avēs aliīsque dolēns fit causa dolendī.'               345
     Quae dum Lūciferō genitus mīrācula nārrat
dē cōnsorte suō, cursū festīnus anhēlō
advolat armentī cūstōs Phōcēus Onētor
et 'Pēlēu, Peleu! magnae tibi nūntius adsum
clādis' ait. quodcumque ferat, iubet ēdere Pēleus,               350
pendet et ipse metū trepidī Trāchīnius ōris;
ille refert 'fessōs ad lītora curva iuvencōs
adpuleram, mediō cum Sōl altissimus orbe
tantum respiceret, quantum superesse vidēret,
parsque boum fulvīs genua inclīnārat harēnīs               355
lātārumque iacēns campōs spectābat aquārum,
pars gradibus tardīs illūc errābat et illūc;
nant aliī celsōque exstant super aequora collō.
templa marī subsunt nec marmore clāra neque aurō,
sed trabibus dēnsīs lūcōque umbrōsa vetustō:               360
Nēreidēs Nēreusque tenent (hōs nāvita pontī
ēdidit esse deōs, dum rētia lītore siccat);
iūncta palūs huic est dēnsīs obsessa salictīs,
quam restāgnantis fēcit maris unda palūdem:
inde fragōre gravī strepitāns loca proxima terret,               365
bēlua vasta, lupus iuncīsque palūstribus exit,
oblitus et spūmīs et sparsus sanguine rictūs
fulmineōs, rubrā suffūsus lūmina flammā.
quī quamquam saevit pariter rabiēque famēque,
ācrior est rabiē: neque enim ieiūnia cūrat               370
caede boum dīramque famem fīnīre, sed omne
vulnerat armentum sternitque hostīliter omne.
pars quoque dē nōbīs fūnestō saucia morsū,
dum dēfēnsāmus, lētō est data; sanguine lītus
undaque prīma rubet dēmūgītaeque palūdēs.               375
sed mora damnōsa est, nec rēs dubitāre remittit:
dum superest aliquid, cūnctī coeāmus et arma,
arma capessāmus coniūnctaque tēla ferāmus!'
dīxerat agrestis: nec Pēlea damna movēbant,
sed memor admissī Nērēida conligit orbam               380
damna sua īnferiās exstīnctō mittere Phōcō.
induere arma virōs violentaque sūmere tēla
rēx iubet Oetaeus; cum quis simul ipse parābat
īre, sed Alcyonē coniūnx excitā tumultū
prōsilit et nōndum tōtōs ōrnāta capillōs               385
disicit hōs ipsōs colloque īnfūsa marītī,
mittat ut auxilium sine sē, verbīsque precātur
et lacrimīs, animāsque duās ut servet in ūnā.
Aeacidēs illī: 'pulchrōs, rēgīna, piōsque
pōne metūs! plēnā est prōmissī grātia vestrī.               390
nōn placet arma mihī contrā nova mōnstra movērī;
nūmen adōrandum pelagī est!' erat ardua turris,
arce focus summā, fessīs nota grāta carīnīs:
ascendunt illūc strātōsque in lītore taurōs
cum gemitū adspiciunt vastātōremque cruentō               395
ōre ferum, longōs īnfectum sanguine villōs.
inde manus tendēns in apertī lītora pontī
caeruleam Pēleus Psamathēn, ut fīniat īram,
ōrat, opemque ferat; nec vōcibus illa rogantīs
flectitur Aeacidae, Thetis hanc prō coniuge supplex               400
accēpit veniam. sed enim revocātus ab ācrī
caede lupus perstat, dulcēdine sanguinis asper,
dōnec inhaerentem lacerae cervīce iuvencae
marmore mūtāvit: corpus praeterque colōrem
omnia servāvit, lapidis color indicat illum               405
iam nōn esse lupum, iam nōn dēbēre timērī.
nec tamen hāc profugum cōnsistere Pēlea terrā
fāta sinunt, Magnētas adit vagus exul et illīc
sūmit ab Haemoniō pūrgāmina caedis Acastō.
     Intereā frātrisque suī frātremque secūtīs               410
ānxia prōdigiīs turbātus pectora Cēyx,
cōnsulat ut sacrās, hominum oblectāmina, sortēs,
ad Clarium parat īre deum; nam templa profānus
invia cum Phlegyīs faciēbat Delphica Phorbās.
cōnsiliī tamen ante suī, fīdissima, certam               415
tē facit, Alcyonē; cui prōtinus intima frīgus
ossa recēpērunt, buxōque simillimus ōrā
pallor obit, lacrimīsque genae maduēre profūsīs.
ter cōnāta loquī, ter flētibus ōra rigāvit
singultūque piās interrumpente querellās               420
'quae mea culpa tuam,' dīxit 'cārissime, mentem
vertit? ubi est quae cūra meī prior esse solēbat?
iam potes Alcyonē sēcūrus abesse relicta?
iam via longa placet? iam sum tibi cārior absēns?
at, putō, per terrās iter est, tantumque dolēbō,               425
nōn etiam metuam, cūraeque timōre carēbunt.
aequora mē terrent et pontī trīstis imāgō:
et lacerās nūper tabulās in lītore vīdī
et saepe in tumulīs sine corpore nōmina lēgī.
nēve tuum fallāx animum fīdūcia tangat,               430
quod socer Hippotadēs tibi sit, quī carcere fortēs
contineat ventōs, et, cum velit, aequora plācet.
cum semel ēmissī tenuērunt aequora ventī,
nīl illīs vetitum est: incommendātaque tellūs
omnis et omne fretum est, caelī quoque nūbila vexant               435
excutiuntque ferīs rutilōs concursibus ignēs.
quō magis hōs nōvī (nam nōvī et saepe paterna
parva domō vīdī), magis hoc reor esse timendōs.
quod tua sī flectī precibus sententia nūllīs,
cāre, potest, coniūnx, nimiumque es certus eundī,               440
mē quoque tolle simul! certē iactābimur ūna,
nec nisi quae patiar, metuam, pariterque ferēmus,
quicquid erit, pariter super aequora lāta ferēmur.'
     Tālibus Aeolidis dictīs lacrimīsque movētur
sīdereus coniūnx: neque enim minor ignis in ipsō est;               445
sed neque prōpositōs pelagī dīmittere cursūs,
nec vult Alcyonēn in partem adhibēre perīclī
multaque respondit timidum sōlantia pectus.
nōn tamen idcircō causam probat; addidit illīs
hoc quoque lēnīmen, quō sōlō flexit amantem:               450
'longa quidem est nōbīs omnis mora, sed tibi iūrō
per patriōs ignēs, sī mē modo fāta remittant,
ante reversūrum, quam lūna bis inpleat orbem.'
hīs ubi prōmissīs spēs est admōta recursus,
prōtinus ēductam nāvālibus aequore tinguī               455
aptārīque suīs pīnum iubet armāmentīs;
quā rūrsus vīsā velutī praesāga futūrī
horruit Alcyonē lacrimāsque ēmīsit obortās
amplexusque dedit trīstīque miserrima tandem
ōre 'valē' dīxit conlāpsaque corpore tōtō est;               460
ast iuvenēs quaerente morās Cēȳce redūcunt
ōrdinibus geminīs ad fortia pectora rēmōs
aequālīque ictū scindunt freta: sustulit illā
ūmentēs oculōs stantemque in puppe recurvā
concussāque manū dantem sibi signa marītum               465
prōna videt redditque notās; ubi terra recessit
longius, atque oculī nequeunt cognōscere vultūs,
dum licet, īnsequitur fugientem lūmine pīnum;
haec quoque ut haut poterat spatiō submōta vidērī,
vēla tamen spectat summō fluitantia mālō;               470
ut nec vēla videt, vacuum petit ānxia lectum
sēque torō pōnit: renovat lectusque torusque
Alcyonae lacrimās et quae pars admonet absit.
     Portibus exierant, et mōverat aura rudentēs:
obvertit laterī pendentēs nāvita rēmōs               475
cornuaque in summā locat arbore tōtaque mālō
carbasa dēdūcit venientēsque accipit aurās.
aut minus, aut certē medium nōn amplius aequor
puppe secābātur, longēque erat utraque tellūs,
cum mare sub noctem tumidīs albēscere coepit               480
flūctibus et praeceps spīrāre valentius eurus.
'ardua iamdūdum dēmittite cornua' rēctor
clāmat 'et antemnīs tōtum subnectite vēlum.'
hic iubet; inpediunt adversae iussa procellae,
nec sinit audīrī vōcem fragor aequoris ūllam:               485
sponte tamen properant aliī subdūcere rēmōs,
pars mūnīre latus, pars ventīs vēla negāre;
ēgerit hic flūctūs aequorque refundit in aequor,
hic rapit antemnās; quae dum sine lēge geruntur,
aspera crēscit hiems, omnīque ē parte ferōcēs               490
bella gerunt ventī fretaque indignantia miscent.
ipse pavet nec sē, quī sit status, ipse fatētur
scīre ratīs rēctor, nec quid iubeatve vetetve:
tanta malī mōlēs tantōque potentior arte est.
quippe sonant clāmōre virī, strīdōre rudentēs,               495
undārum incursū gravis unda, tonitribus aether.
flūctibus ērigitur caelumque aequāre vidētur
pontus et inductās aspergine tangere nūbēs;
et modo, cum fulvās ex īmō vertit harēnās,
concolor est illīs, Stygiā modo nigrior unda,               500
sternitur interdum spūmīsque sonantibus albet.
ipsa quoque hīs agitur vicibus Trāchīnia puppis
et nunc sublīmis velutī dē vertice montis
dēspicere in vallēs īmumque Acheronta vidētur,
nunc, ubi dēmissam curvum circumstetit aequor,               505
suspicere īnfernō summum dē gurgite caelum.
saepe dat ingentem flūctū latus icta fragōrem
nec levius pulsāta sonat, quam ferreus ōlim
cum lacerās ariēs bālistave concutit arcēs,
utque solent sūmptīs incursū vīribus īre               510
pectore in arma ferī prōtentaque tēla leōnēs,
sīc, ubi sē ventīs admīserat unda coortīs,
ībat in alta ratīs multōque erat altior illīs;
iamque labant cuneī, spoliātaque tegmine cērae
rīma patet praebetque viam lētālibus undīs.               515
ecce cadunt largī resolūtīs nūbibus imbrēs,
inque fretum crēdās tōtum dēscendere caelum,
inque plagās caelī tumefactum ascendere pontum.
vēla madent nimbīs, et cum caelestibus undīs
aequoreae miscentur aquae; caret ignibus aether,               520
caecaque nox premitur tenebrīs hiemīsque suīsque.
discutiunt tamen hās praebentque micantia lūmen
fulmina: fulmineīs ārdēscunt ignibus imbrēs.
dat quoque iam saltūs intrā cava texta carīnae
flūctus; et ut mīles, numerō praestantior omnī,               525
cum saepe adsiluit dēfēnsae moenibus urbis,
spē potītur tandem laudisque accēnsus amōre
inter mīlle virōs mūrum tamen occupat ūnus,
sīc ubi pulsārunt noviēns latera ardua flūctūs,
vastius īnsurgēns decimae ruit impetus undae               530
nec prius absistit fessam oppugnāre carīnam,
quam velut in captae dēscendat moenia nāvis.
pars igitur temptābat adhūc invādere pīnum,
pars maris intus erat: trepidant haud sētius omnēs,
quam solet urbs aliīs mūrum fodientibus extrā               535
atque aliīs mūrum trepidāre tenentibus intus.
dēficit ars, animīque cadunt, totidemque videntur,
quot veniunt flūctūs, ruere atque inrumpere mortēs.
nōn tenet hīc lacrimās, stupet hic, vocat ille beātōs,
fūnera quōs maneant, hīc vōtīs nūmen adōrat               540
bracchiaque ad caelum, quod nōn videt, inrita tollēns
poscit opem; subeunt illī frāterque parēnsque,
huic cum pignoribus domus et quodcunque relictum est;
Alcyonē Cēȳca movet, Cēȳcis in ōre
nūlla nisi Alcyonē est et, cum dēsīderet ūnam,               545
gaudet abesse tamen; patriae quoque vellet ad ōrās
respicere inque domum suprēmōs vertere vultūs,
vērum, ubi sit, nescit: tantā vertīgine pontus
fervet, et inductā piceīs ē nūbibus umbra
omne latet caelum, duplicātaque noctis imāgō est.               550
frangitur incursū nimbōsī turbinis arbor,
frangitur et regimen, spoliīsque animōsa superstes
unda, velut victrīx, sinuātaque dēspicit undās;
nec levius, quam sīquis Athōn Pindumve revulsōs
sēde suā tōtōs in apertum ēverterit aequor,                555
praecipitāta cadit pariterque et pondere et ictū
mergit in īma ratem; cum quā pars magna virōrum
gurgite pressa gravī neque in āera reddita fātō
fūncta suō est, aliī partēs et membra carīnae
trunca tenent: tenet ipse manū, qua scēptra solēbat,               560
fragmina nāvigiī Cēyx socerumque patremque
invocat heu! frūstrā, sed plūrima nantis in ōre
Alcyonē coniūnx: illam meminitque refertque,
illius ante oculōs ut agant sua corpora flūctūs
optat et exanimīs manibus tumulētur amīcīs.               565
dum natat, absentem, quotiēns sinit hīscere flūctūs,
nōminat Alcyonēn ipsīsque inmurmurat undīs.
ecce super mediōs flūctūs niger arcus aquārum
frangitur et ruptā mersum caput obruit unda.
Lūcifer obscūrus nec quem cognōscere possēs               570
illā lūce fuit, quoniamque excēdere caelō
nōn licuit, dēnsīs tēxit sua nūbibus ōrā.
     Aeolis intereā, tantōrum ignāra malōrum,
dīnumerat noctēs et iam, quās induat ille,
festīnat vestēs, iam quās, ubi vēnerit ille,               575
ipsa gerat, reditusque sibī prōmittit inānēs.
omnibus illa quidem superīs pia tūra ferēbat,
ante tamen cūnctōs Iūnōnis templa colēbat
prōque virō, quī nūllus erat, veniēbat ad ārās
utque foret sospes coniūnx suus utque redīret,               580
optābat, nūllamque sibī praeferret; at illī
hoc dē tot vōtīs poterat contingere sōlum.
     At dea nōn ultrā prō fūnctō morte rogārī
sustinet utque manūs fūnestās arceat ārīs,
'Īrī, meae' dīxit 'fīdissima nūntia vōcis,               585
vīse sopōriferam Somnī vēlōciter aulam
exstīnctīque iubē Cēȳcis imāgine mittat
somnia ad Alcyonēn vērōs nārrantia cāsūs.'
dīxerat: induitur vēlāmina mīlle colōrum
Īris et arquātō caelum curvāmine signāns               590
tēcta petit iussī sub nūbe latentia rēgis.
     Est prope Cimmeriōs longō spēlunca recessū,
mōns cavus, ignāvī domus et penetrālia Somnī,
quō numquam radiīs oriēns mediusve cadēnsve
Phoebus adīre potest: nebulae cālīgine mixtae               595
exhālantur humō dubiaeque crepuscula lūcis.
nōn vigil āles ibī cristātī cantibus ōris
ēvocat Aurōram, nec vōce silentia rumpunt
sollicitīve canēs canibusve sagācior ānser;
nōn fera, nōn pecudēs, nōn mōtī flāmine rāmī               600
hūmānaeve sonum reddunt convīcia linguae.
mūta quiēs habitat; saxō tamen exit ab īmō
rīvus aquae Lēthēs, per quem cum murmure lābēns
invītat somnōs crepitantibus unda lapillīs.
ante forēs antrī fēcunda papāvera flōrent               605
innumeraeque herbae, quārum dē lacte sopōrem
Nox legit et spargit per opācās ūmida terrās.
iānua, nē versō strīdōrēs cardine reddat,
nūlla domō tōta est, cūstōs in līmine nūllus;
at mediō torus est ebenō sublīmis in antrō,               610
plūmeus, atricolor, pullō vēlāmine tēctus,
quō cubat ipse deus membrīs languōre solūtīs.
hunc circā passim variās imitantia fōrmās
Somnia vāna iacent totidem, quot messis aristās,
silva gerit frondēs, ēiectās lītus harēnās.                615
     Quō simul intrāvit manibusque obstantia virgō
Somnia dimōvit, vestīs fulgōre relūxit
sacra domus, tardāque deus gravitāte iacentēs
vix oculōs tollēns iterumque iterumque relābēns
summaque percutiēns nūtantī pectora mentō               620
excussit tandem sibi sē cubitōque levātus,
quid veniat, (cognōvit enim) scītātur, at illa:
'Somne, quiēs rērum, placidissime, Somne, deōrum,
pāx animī, quem cūra fugit, quī corpora dūrīs
fessa ministeriīs mulcēs reparāsque labōrī,               625
Somnia, quae vērās aequent imitāmine fōrmās,
Herculeā Trāchīne iubē sub imāgine rēgis
Alcyonēn adeant simulācraque naufraga fingant.
imperat hoc Iūnō.' postquam mandāta perēgit,
Īris abit: neque enim ulterius tolerāre sopōris               630
vim poterat, lābīque ut somnum sēnsit in artūs,
effugit et remeat per quōs modo vēnerat arcus.
     At pater ē populō nātōrum mīlle suōrum
excitat artificem simulātōremque figūrae
Morphea: nōn illō quisquam sollertius alter               635
exprimit incessus vultumque sonumque loquendī;
adicit et vestēs et cōnsuētissima cuique
verba; sed hic sōlōs hominēs imitātur, at alter
fit fera, fit volucris, fit longō corpore serpēns:
hunc Icelon superī, mortāle Phobētora vulgus               640
nōminat; est etiam dīversae tertius artis
Phantasos: ille in humum saxumque undamque trabemque,
quaeque vacant animā, fallāciter omnia trānsit;
rēgibus hī ducibusque suōs ostendere vultūs
nocte solent, populōs aliī plēbemque pererrant.               645
praeterit hōs senior cūnctīsque ē frātribus ūnum
Morphea, quī peragat Thaumantidos ēdita, Somnus
ēligit et rūrsus mollī languōre solūtus
dēposuitque caput strātōque recondidit altō.
     Ille volat nūllōs strepitūs facientibus ālīs               650
per tenebrās intrāque morae breve tempus in urbem
pervenit Haemoniam, positīsque ē corpore pennīs
in faciem Cēȳcis abit sūmptāque figūra
lūridus, exanimī similis, sine vestibus ūllīs,
coniugis ante torum miserae stetit: ūda vidētur               655
barba virī, madidīsque gravis fluere unda capillīs.
tum lectō incumbēns flētū super ōra profūsō
haec ait: 'agnōscis Cēȳca, miserrima coniūnx,
an mea mūtātā est faciēs nece? respice: nōscēs
inveniēsque tuō prō coniuge coniugis umbram!               660
nīl opis, Alcyonē, nōbīs tua vōta tulērunt!
occidimus! falsō tibi mē prōmittere nōlī!
nūbilus Aegaeō dēprēndit in aequore nāvem
auster et ingentī iactātam flāmine solvit,
ōraque nostra tuum frūstrā clāmantia nōmen               665
inplērunt flūctūs.—nōn haec tibi nūntiat auctor
ambiguus, nōn ista vagīs rūmōribus audīs:
ipse ego fāta tibī praesēns mea naufragus ēdō.
surge, age, dā lacrimās lūgubriaque indue nec mē
indēplōrātum sub inānia Tartara mitte!'               670
adicit hīs vōcem Morpheus, quam coniugis illa
crēderet esse suī (flētus quoque fundere vērōs
vīsus erat), gestumque manus Cēȳcis habēbat.
ingemit Alcyonē lacrimāns, mōtatque lacertōs
per somnum corpusque petēns amplectitur aurās               675
exclāmatque: 'manē! quō tē rapis? ībimus ūna.'
vōce suā speciēque virī turbāta sopōrem
excutit et prīmō, sī sit, circumspicit, illīc,
quī modo vīsus erat; nam mōtī vōce ministrī
intulerant lūmen. postquam nōn invenit usquam,               680
percutit ōra manū laniatque ā pectore vestēs
pectoraque ipsa ferit nec crīnēs solvere cūrat:
scindit et altrīcī, quae lūctus causa, rogantī
'nūlla est Alcyonē, nūlla est' ait. 'occidit ūna
cum Cēȳce suō. sōlantia tollite verba!               685
naufragus interiit: vīdī agnōvīque manūsque
ad discēdentem cupiēns retinēre tetendī.
umbra fuit, sed et umbra tamen manifēsta virīque
vēra meī. nōn ille quidem, sī quaeris, habēbat
adsuētōs vultūs nec quō prius, ōre nitēbat:               690
pallentem nūdumque et adhūc ūmente capillō
īnfēlīx vīdī. stetit hoc miserābilis ipsō
ecce locō'; et quaerit, vestīgia sīquā supersint.
'hoc erat, hoc, animō quod dīvīnante timēbam,
et nē mē fugiēns ventōs sequerēre rogābam.               695
at certē vellem, quoniam peritūrus abībās,
mē quoque dūxissēs: multum fuit ūtile tēcum
īre mihī; neque enim dē vītae tempore quicquam
nōn simul ēgissem, nec mors discrēta fuisset.
nunc absēns periī, iactor quoque flūctibus absēns,               700
et sine mē mē pontus habet. crūdēlior ipsō
sit mihi mēns pelagō, sī vītam dūcere nītar
longius et tantō pugnem superesse dolōrī!
sed neque pugnābō nec tē, miserande, relinquam
et tibi nunc saltem veniam comes, inque sepulcrō                705
sī nōn urna, tamen iunget nōs littera: sī nōn
ossibus ossa meīs, at nōmen nōmine tangam.'
plūra dolor prohibet, verbōque intervenit omnī
plangor, et attonitō gemitūs ā corde trahuntur.
     Māne erat: ēgreditur tēctīs ad lītus et illum               710
maesta locum repetit, dē quō spectārat euntem,
dumque morātur ibī dumque 'hic retinācula solvit,
hoc mihi discēdēns dedit ōscula lītore' dīcit
dumque notāta locīs reminīscitur ācta fretumque
prōspicit, in liquidā, spatiō distante, tuētur               715
nescio quid quasi corpus aquā, prīmōque, quid illud
esset, erat dubium; postquam paulum adpulit unda,
et, quamvīs aberat, corpus tamen esse liquēbat,
quī foret, ignōrāns, quia naufragus, ōmine mōta est
et, tamquam ignōtō lacrimam daret, 'heu! miser,' inquit               720
'quisquis es, et sīquā est coniūnx tibi!' flūctibus āctum
fit propius corpus: quod quō magis illa tuētur,
hoc minus et minus est mentīs, vae! iamque propinquae
admōtum terrae, iam quod cognōscere posset,
cernit: erat coniūnx! 'ille est!' exclāmat et ūna               725
ōra, comās, vestem lacerat tendēnsque trementēs
ad Cēȳca manūs 'sīc, ō cārissime coniūnx,
sīc ad mē, miserande, redīs?' ait. adiacet undīs
facta manū mōlēs, quae prīmās aequoris īrās
frangit et incursus quae praedēlassat aquārum.                730
īnsilit hūc, mīrumque fuit potuisse: volābat
percutiēnsque levem modo nātīs āera pennīs
stringēbat summās āles miserābilis undās,
dumque volat, maestō similem plēnumque querellae
ōra dedēre sonum tenuī crepitantia rōstrō.               735
ut vērō tetigit mūtum et sine sanguine corpus,
dīlēctōs artūs amplexa recentibus ālīs
frīgida nēquīquam dūrō dedit ōscula rōstrō.
sēnserit hoc Cēyx, an vultum mōtibus undae
tollere sit vīsus, populus dubitābat, at ille               740
sēnserat: et tandem, superīs miserantibus, ambō
ālite mūtantur; fātīs obnoxius īsdem
tunc quoque mānsit amor nec coniugiāle solūtum
foedus in ālitibus: coeunt fīuntque parentēs,
perque diēs placidōs hībernō tempore septem               745
incubat Alcyonē pendentibus aequore nīdīs.
tunc iacet unda maris: ventōs cūstōdit et arcet
Aeolus ēgressū praestatque nepōtibus aequor.
     Hōs aliquis senior iūnctim freta lāta volantēs
spectat et ad fīnem servātōs laudat amōrēs:               750
proximus, aut īdem, sī fors tulit, 'hic quoque,' dīxit
'quem mare carpentem substrictaque crūra gerentem
aspicis,' (ostendēns spatiōsum in guttura mergum)
'rēgia prōgeniēs, et sī dēscendere ad ipsum
ōrdine perpetuō quaeris, sunt huius orīgō               755
Īlus et Assaracus raptusque Iovī Ganymēdēs
Lāomedōnque senex Priamusque novissima Troiae
tempora sortītūs; frāter fuit Hectoris iste:
quī nisi sēnsisset prīmā nova fāta iuventa,
forsitan īnferius nōn Hectore nōmen habēret,                760
quamvīs est illum prōlēs ēnīxa Dymantis,
Aesacon umbrōsā fūrtim peperisse sub Īdā
fertur Alexīroe, Grānīcō nāta bicornī.
ōderat hīc urbēs nitidāque remōtus ab aulā
sēcrētōs montēs et inambitiōsa colēbat               765
rūra nec Īliacōs coetūs nisi rārus adībat.
nōn agreste tamen nec inexpugnābile amōrī
pectus habēns silvās captātam saepe per omnēs
aspicit Hesperiēn patriā Cebrenīdā rīpā
iniectōs umerīs siccantem sōle capillōs.               770
vīsa fugit nymphē, velutī perterrita fulvum
cerva lupum longēque lacū dēprēnsa relictō
accipitrem fluviālis anas; quam Trōius hērōs
īnsequitur celeremque metū celer urget amōre.
ecce latēns herbā coluber fugientis aduncō               775
dente pedem strīnxit vīrusque in corpore līquit;
cum vītā suppressa fuga est: amplectitur āmēns
exanimem clāmatque "piget, piget esse secūtum!
sed nōn hoc timuī, neque erat mihi vincere tantī.
perdidimus miseram nōs tē duo: vulnus ab angue,               780
ā mē causa data est! ego sim scelerātior illō,
nī tibi morte meā mortis sōlācia mittam."
dīxit et ē scopulō, quem rauca subēderat unda,
sē dedit in pontum. Tēthys miserāta cadentem
molliter excēpit nantemque per aequora pennīs               785
tēxit, et optātae nōn est data cōpia mortis.
indignātur amāns, invītum vīvere cōgī
obstārīque animae miserā dē sēde volentī
exīre, utque novās umerīs adsūmpserat ālās,
subvolat atque iterum corpus super aequora mittit.               790
plūma levat cāsūs: furit Aesacos inque profundum
prōnus abit lētīque viam sine fīne retemptat.
fēcit amor maciem: longa internōdia crūrum,
longa manet cervīx, caput est ā corpore longē;
aequora amat nōmenque tenet, quia mergitur illō.'