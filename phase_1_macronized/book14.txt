     Iamque Gigantēīs iniectam faucibus Aetnēn
arvaque Cyclōpum, quid rastra, quid ūsus arātrī,
nescia nec quicquam iūnctīs dēbentia būbus
līquerat Euboicus tumidārum cultor aquārum,
līquerat et Zanclēn adversaque moenia Rēgī               5
nāvifragumque fretum, geminō quod lītore pressum
Ausoniae Siculaeque tenet cōnfīnia terrae.
inde manū magnā Tyrrhēna per aequora vectus
herbiferōs adiit collēs atque ātria Glaucus
Sōle satae Circēs, variārum plēna ferārum.               10
quam simul adspexit, dicta acceptāque salūte,
'dīva, deī miserēre, precor! nam sōla levāre
tū potes hunc,' dīxit 'videar modo dignus, amōrem.
quanta sit herbārum, Tītānī, potentia, nūllī
quam mihi cognitius, quī sum mūtātus ab illīs.               15
nēve meī nōn nōta tibī sit causa furōris:
lītore in Ītalicō, Messēnia moenia contrā,
Scylla mihī vīsa est. pudor est prōmissa precēsque
blanditiāsque meās contemptaque verba referre;
at tū, sīve aliquid rēgnī est in carmine, carmen               20
ōre movē sacrō, sīve expugnācior herba est,
ūtere temptātīs operōsae vīribus herbae
nec medeāre mihī sānēsque haec vulnera mandō,
fīne nihil opus est: partem ferat illa calōris.'
at Circē (neque enim flammīs habet aptius ūlla               25
tālibus ingenium, seu causa est huius in ipsā,
seu Venus indiciō facit hoc offēnsa paternō,)
tālia verba refert: 'melius sequerēre volentem
optantemque eadem parilīque cupīdine captam.
dignus erās ultrō (poterās certēque) rogārī,               30
et, sī spem dederīs, mihi crēde, rogāberis ultrō.
neu dubitēs absitque tuae fīdūcia fōrmae,
ēn ego, cum dea sim, nitidī cum fīlia Solīs,
carmine cum tantum, tantum quoque grāmine possim,
ut tua sim, voveō. spernentem sperne, sequentī               35
redde vicēs, ūnōque duās ulcīscere factō.'
tālia temptantī 'prius' inquit 'in aequore frondēs'
Glaucus 'et in summīs nāscentur montibus algae,
Sospite quam Scyllā nostrī mūtentur amōrēs.'
indignāta dea est et laedere quātenus ipsum               40
nōn poterat (nec vellet amāns), īrāscitur illī,
quae sibi praelāta est; vēnerīsque offēnsā repulsā,
prōtinus horrendīs īnfāmia pābula sūcīs
conterit et trītīs Hecatēia carmina miscet
caerulaque induitur vēlāmina perque ferārum               45
agmen adūlantum mediā prōcēdit ab aulā
oppositumque petēns contrā Zanclēia saxa
Rēgiōn ingreditur ferventēs aestibus undās,
in quibus ut solidā pōnit vestīgia terrā
summaque dēcurrit pedibus super aequora siccīs.               50
parvus erat gurges, curvōs sinuātus in arcūs,
grāta quiēs Scyllae: quō sē referēbat ab aestū
et maris et caelī, mediō cum plūrimus orbe
sōl erat et minimās ā vertice fēcerat umbrās.
hunc dea praevitiat portentificīsque venēnīs               55
inquinat; hīc pressōs laticēs rādīce nocentī
spargit et obscūrum verbōrum ambāge novōrum
ter noviēns carmen magicō dēmurmurat ōre.
Scylla venit mediāque tenus dēscenderat alvō,
cum sua foedārī lātrantibus inguina mōnstrīs               60
adspicit ac prīmō crēdēns nōn corporis illās
esse suī partēs, refugitque abigitque timetque
ōra proterva canum, sed quōs fugit, attrahit ūna
et corpus quaerēns femorum crūrumque pedumque
Cerbereōs rictus prō partibus invenit illīs:               65
statque canum rabiē subiectaque terga ferārum
inguinibus truncīs uterōque exstante coercet.
     Flēvit amāns Glaucus nimiumque hostīliter ūsae
vīribus herbārum fūgit cōnūbia Circēs;
Scylla locō mānsit cumque est data cōpia, prīmum               70
in Circēs odium sociīs spoliāvit Ulixem;
mox eadem Teucrās fuerat mersūra carīnās,
nī prius in scopulum, quī nunc quoque saxeus exstat,
trānsfōrmāta foret: scopulum quoque nāvita vītat.
     Hunc ubi Troiānae rēmīs avidamque Charybdīn               75
ēvīcēre ratēs, cum iam prope lītus adessent
Ausonium, Libycās ventō referuntur ad ōrās.
excipit Aenēān illīc animōque domōque
nōn bene discidium Phrygiī lātūra marītī
Sīdonis; inque pyrā sacrī sub imāgine facta               80
incubuit ferrō dēceptaque dēcipit omnēs.
rūrsus harēnōsae fugiēns nova moenia terrae
ad sēdemque Erycīs fīdumque relātus Acestēn
sacrificat tumulumque suī genitōris honōrat.
quāsque ratēs Īris Iūnōnia paene cremārat,               85
solvit et Hippotadae rēgnum terrāsque calentī
sulphure fūmantīs Achelōiadumque relinquit
Sīrēnum scopulōs, orbātaque praeside pīnus
Īnarimēn Prochytēnque legit sterilīque locātās
colle Pithēcūsās, habitantum nōmine dictās.               90
quippe deum genitor, fraudem et periūria quondam
Cercōpum exōsus gentisque admissa dolōsae,
in dēfōrme virōs animal mūtāvit, ut īdem
dissimilēs hominī possent similēsque vidērī,
membraque contrāxit nārēsque ā fronte resīmās               95
contudit et rūgīs perarāvit anīlibus ōrā
tōtaque vēlātōs flāventī corpora villō
mīsit in hās sēdēs nec nōn prius abstulit ūsum
verbōrum et nātae dīra in periūria linguae;
posse querī tantum raucō strīdōre relīquit.               100
     Hās ubi praeteriit et Parthenopēiā dextrā
moenia dēseruit, laevā dē parte canōrī
Aeolidae tumulum et, loca fēta palūstribus ulvīs,
lītora Cūmārum vīvācīsque antra Sibyllae
intrat et, ut mānēs adeat per Averna paternōs,               105
ōrat. at illa diū vultum tellūre morātum
ērēxit tandemque deō furibunda receptō
'magna petis,' dīxit, 'vir factīs maxime, cuius
dextera per ferrum, pietās spectāta per ignēs.
pōne tamen, Troiāne, metum: potiēre petītīs               110
Ēlysiāsque domōs et rēgna novissima mundī
mē duce cognōscēs simulācraque cāra parentīs.
invia virtūtī nūlla est via.' dīxit et aurō
fulgentem rāmum silvā Iūnōnis Avernae
mōnstrāvit iussitque suō dīvellere truncō.               115
pāruit Aenēās et formīdābilis Orcī
vīdit opēs atavōsque suōs umbramque senīlem
magnanimī Anchīsae; didicit quoque iūra locōrum,
quaeque novīs essent adeunda perīcula bellīs.
inde ferēns lassōs āversō trāmite passūs               120
cum duce Cūmaeā mollit sermōne labōrem.
dumque iter horrendum per opāca crepuscula carpit,
'seu dea tū praesēns, seu dīs grātissima,' dīxit,
'nūminis īnstar eris semper mihi, mēque fatēbor
mūneris esse tuī, quae mē loca mortis adīre,               125
quae loca mē vīsae voluistī ēvādere mortis.
prō quibus āeriās meritīs ēvectus ad aurās
templa tibi statuam, tribuam tibi tūris honōrēs.'
respicit hunc vātēs et suspīrātibus haustīs
'nec dea sum,' dīxit 'nec sacrī tūris honōre               130
hūmānum dignāre caput, neu nescius errēs,
lūx aeterna mihī caritūraque fīne dabātur,
sī mea virginitās Phoebō patuisset amantī.
dum tamen hanc spērat, dum praecorrumpere dōnīs
mē cupit, "ēlige," ait "virgō Cūmaea, quid optēs:                135
optātīs potiēre tuīs." ego pulveris haustī
ostendēns cumulum, quot habēret corpora pulvis,
tot mihi nātālēs contingere vāna rogāvī;
excidit, ut peterem iuvenēs quoque prōtinus annōs.
hōs tamen ille mihī dabat aeternamque iuventam,               140
sī Venerem paterer: contemptō mūnere Phoebī
innuba permaneō; sed iam fēlīcior aetās
terga dedit, tremulōque gradū venit aegra senectūs,
quae patienda diū est. nam iam mihi saecula septem
ācta, tamen superest, numerōs ut pulveris aequem,               145
ter centum messēs, ter centum musta vidēre.
tempus erit, cum dē tantō mē corpore parvam
longa diēs faciet, cōnsūmptaque membra senecta
ad minimum redigentur onus: nec amāta vidēbor
nec placuisse deō, Phoebus quoque forsitan ipse               150
vel nōn cognōscet, vel dīlēxisse negābit:
usque adeō mūtāta ferar nūllīque videnda,
vōce tamen nōscar; vōcem mihi fāta relinquent.'
     Tālia convexum per iter memorante Sibyllā
sēdibus Euboicam Stygiīs ēmergit in urbem               155
Trōius Aenēās sacrīsque ex mōre litātīs
lītora adit nōndum nūtrīcis habentia nōmen.
hic quoque substiterat post taedia longa labōrum
Nēritius Macareus, comes experientis Ulixis.
dēsertum quondam mediīs quī rūpibus Aetnae               160
nōscit Achaemenidēn inprōvīsōque repertum
vīvere mīrātus, 'quī tē cāsusve deusve
servat, Achaemenide? cūr' inquit 'barbara Grāium
prōra vehit? petitur vestrā quae terra carīna?'
tālia quaerentī, iam nōn hirsūtus amictū,               165
iam suus et spīnīs cōnsertō tegmine nūllīs,
fātur Achaemenidēs: 'iterum Polyphēmōn et illōs
adspiciam fluidōs hūmānō sanguine rictus,
hāc mihi sī potior domus est Ithacēque carīnā,
sī minus Aenēān veneror genitōre, nec umquam               170
esse satis poterō, praestem licet omnia, grātus.
quod loquor et spīrō caelumque et sīdera sōlis
respiciō, possimne ingrātus et inmemor esse?
ille dedit, quod nōn anima haec Cyclōpis in ōra
vēnit, et ut iam nunc lūmen vītāle relinquam,               175
aut tumulō aut certē nōn illā condar in alvō.
quid mihi tunc animī (nisi sī timor abstulit omnem
sēnsum animumque) fuit, cum vōs petere alta relictūs
aequora cōnspexī? voluī inclāmāre, sed hostī
prōdere mē timuī: vestrae quoque clāmor Ulixis               180
paene ratī nocuit. vīdī, cum monte revulsum
inmānem scopulum mediās permīsit in undās;
vīdī iterum velutī tormentī vīribus ācta
vasta Gigantēō iaculantem saxa lacertō
et, nē dēprimeret flūctus ventusve carīnam,               185
pertimuī, iam mē nōn esse oblītus in illā.
ut vērō fuga vōs ā certā morte redūxit,
ille quidem tōtam gemebundus obambulat Aetnam
praetemptatque manū silvās et lūminis orbus
rūpibus incursat foedātaque bracchia tābō               190
in mare prōtendēns gentem exsecrātur Achīvam
atque ait: "ō sī quis referat mihi cāsus Ulixem,
aut aliquem ē sociīs, in quem mea saeviat īra,
vīscera cuius edam, cuius vīventia dextrā
membra meā laniem, cuius mihi sanguis inundet               195
guttur, et ēlīsī trepident sub dentibus artūs:
quam nūllum aut leve sit damnum mihi lūcis adēmptae!"
haec et plūra ferōx, mē lūridus occupat horror
spectantem vultūs etiamnum caede madentēs
crūdēlēsque manūs et inānem lūminis orbem               200
membraque et hūmānō concrētam sanguine barbam.
mors erat ante oculōs, minimum tamen illa malōrum,
et iam prēnsūrum, iam nunc mea vīscera rēbar
in sua mersūrum, mentīque haerēbat imāgō
temporis illīus, quō vīdī bīna meōrum               205
ter quater adflīgī sociōrum corpora terrae,
cum super ipse iacēns hirsūtī mōre leōnis
vīsceraque et carnēs cumque albīs ossa medullīs
sēmianimēsque artūs avidam condēbat in alvum;
mē tremor invāsit: stābam sine sanguine maestus,               210
mandentemque vidēns ēiectantemque cruentās
ōre dapēs et frusta merō glomerāta vomentem:
tālia fingēbam miserō mihi fāta parārī
perque diēs multōs latitāns omnemque tremīscēns
ad strepitum mortemque timēns cupidusque morīrī               215
glande famem pellēns et mixtā frondibus herba
sōlus inops exspēs lētō poenaeque relictus
hanc procul adspexī longō post tempore nāvem
ōrāvīque fugam gestū ad lītusque cucurrī,
et mōvī: Grāiumque ratis Troiāna recēpit!                220
tū quoque pande tuōs, comitum grātissime, cāsūs
et ducis et turbae, quae tēcum est crēdita pontō.'
     Aeolōn ille refert Tuscō rēgnāre profundō,
Aeolōn Hippotadēn, cohibentem carcere ventōs;
quōs bovis inclūsōs tergō, memorābile mūnus,               225
Dūlichium sūmpsisse ducem flātūque secundō
lūcibus īsse novem et terram aspexisse petītam;
proxima post nōnam cum sēsē aurōra movēret,
invidiā sociōs praedaeque cupīdine vīctōs
esse; ratōs aurum, dēmpsisse ligāmina ventīs;               230
cum quibus īsse retrō, per quās modo vēnerat undās,
Aeoliīque ratem portūs repetīsse tyrannī.
'inde Lamī veterem Laestrȳgonis' inquit 'in urbem
vēnimus: Antiphatēs terrā rēgnābat in illā.
missus ad hunc ego sum, numerō comitante duōrum,               235
vixque fugā quaesīta salūs comitīque mihīque,
tertius ē nōbīs Laestrȳgonis inpia tīnxit
ōra cruōre suō. fugientibus īnstat et agmen
concitat Antiphatēs; coeunt et saxa trabēsque
coniciunt merguntque virōs merguntque carīnās.               240
ūna tamen, quae nōs ipsumque vehēbat Ulixem,
effugit. āmissā sociōrum parte dolentēs
multaque conquestī terrīs adlābimur illīs,
quās procul hinc cernis (procul est, mihi crēde, videndā
īnsula vīsa mihī!) tūque ō iūstissime Trōum,               245
nāte deā, (neque enim fīnītō Mārte vocandus
hostis es, Aenēā) moneō, fuge lītora Circēs!
nōs quoque Circaeō religāta in lītore pīnū,
Antiphatae memorēs inmānsuētīque Cyclōpīs,
īre negābāmus; sed tēcta ignōta subīre               250
sorte sumus lectī: sors mē fīdumque Polītēn
Eurylochumque simul nimiīque Elpēnora vīnī
bisque novem sociōs Circaeā ad moenia mīsit.
quae simul attigimus stetimusque in līmine tēctī,
mīlle lupī mixtaeque lupīs ursaeque leaeque               255
occursū fēcēre metum, sed nūlla timenda
nūllaque erat nostrō factūrā in corpore vulnus;
quīn etiam blandās mōvēre per āera caudās
nostraque adūlantēs comitant vestīgia, dōnec
excipiunt famulae perque ātria marmore tēcta               260
ad dominam dūcunt: pulchrō sedet illa recessū
sollemnī soliō pallamque indūta nitentem
īnsuper aurātō circumvēlātur amictū.
Nēreidēs nymphaeque simul, quae vellera mōtīs
nūlla trahunt digitīs nec fīla sequentia dūcunt:               265
grāmina dispōnunt sparsōsque sine ōrdine flōrēs
sēcernunt calathīs variāsque colōribus herbās;
ipsa, quod hae faciunt, opus exigit, ipsa, quis ūsus
quōve sit in foliō, quae sit concordia mixtīs,
nōvit et advertēns pēnsās exāminat herbās.               270
haec ubi nōs vīdit, dicta acceptāque salūte
diffūdit vultūs et reddidit ōmina vōtīs.
nec mora, miscērī tostī iubet hordea grānī
mellaque vimque merī cum lacte coāgula passō,
quīque sub hāc lateant fūrtim dulcēdine, sūcōs               275
adicit. accipimus sacra data pōcula dextra.
quae simul ārentī sitientēs hausimus ōre,
et tetigit summōs virgā dea dīra capillōs,
(et pudet et referam) saetīs horrēscere coepī,
nec iam posse loquī, prō verbīs ēdere raucum                280
murmur et in terram tōtō prōcumbere vultū,
osque meum sēnsī pandō occallēscere rōstrō,
colla tumēre torīs, et quā modo pōcula parte
sūmpta mihī fuerant, illā vestīgia fēcī
cumque eadem passīs (tantum medicāmina possunt!)               285
claudor harā, sōlumque suīs caruisse figūrā
vīdimus Eurylochum: sōlus data pōcula fūgit;
quae nisi vītāsset, pecoris pars ūna manērem
nunc quoque saetigerī, nec tantae clādis ab illō
certior ad Circēn ultor vēnisset Ulixēs.               290
pācifer huic dederat flōrem Cyllēnius album:
mōly vocant superī, nigrā rādīce tenētur;
tūtus eō monitīsque simul caelestibus intrat
ille domum Circēs et ad īnsidiōsa vocātus
pōcula cōnantem virgā mulcēre capillōs               295
reppulit et strictō pavidam dēterruit ēnse.
inde fidēs dextraeque datae thalamōque receptus
coniugiī dōtem sociōrum corpora poscit.
spargimur ignōtae sūcīs meliōribus herbae
percutimurque caput conversae verbere virgae,               300
verbaque dīcuntur dictīs contrāria verbīs.
quō magis illa canit, magis hoc tellūre levātī
ērigimur, saetaeque cadunt, bifidōsque relinquit
rīma pedēs, redeunt umerī et subiecta lacertīs
bracchia sunt: flentem flentēs amplectimur ipsī               305
haerēmusque ducīs collō nec verba locūtī
ūlla priōra sumus quam nōs testantia grātōs.
annua nōs illīc tenuit mora, multaque praesēns
tempore tam longō vīdī, multa auribus hausī,
hoc quoque cum multīs, quod clam mihi rettulit ūna               310
quattuor ē famulīs ad tālia sacra parātis.
cum duce namque meō Circē dum sōla morātur,
illa mihī niveō factum dē marmore signum
ostendit iuvenāle gerēns in vertice pīcum,
aede sacrā positum multīsque īnsigne corōnīs.               315
quis foret et quārē sacrā colerētur in aede,
cūr hanc ferret avem, quaerentī et scīre volentī
"accipe" ait, "Macareu, dominaeque potentia quae sit
hinc quoque disce meae; tū dictīs adice mentem!
     '"Pīcus in Ausoniīs, prōlēs Sāturnia, terrīs               320
rēx fuit, ūtilium bellō studiōsus equōrum;
fōrma virō, quam cernis, erat: licet ipse decōrem
adspiciās fictāque probēs ab imāgine vērum;
pār animus fōrmae; nec adhūc spectāsse per annōs
quīnquennem poterat Grāiā quater Ēlide pugnam.               325
ille suōs dryadās Latiīs in montibus ortās
verterat in vultūs, illum fontāna petēbant
nūmina, nāiadēs, quās Albula, quāsque Numīcī,
quās Aniēnīs aquae cursūque brevissimus Almō
Narve tulit praeceps et opācae Farfarus umbrae,               330
quaeque colunt Scythicae stāgnum nemorāle Diānae
fīnitimōsque lacūs; sprētīs tamen omnibus ūnam
ille colit nymphēn, quam quondam in colle Palātī
dīcitur ancipitī peperisse Venīlia Iānō.
haec ubi nūbilibus prīmum mātūruit annīs,               335
praepositō cūnctīs Laurentī trādita Pīcō est,
rāra quidem faciē, sed rārior arte canendī,
unde Canēns dicta est: silvās et saxa movēre
et mulcēre ferās et flūmina longa morārī
ōre suō volucrēsque vagās retinēre solēbat.               340
quae dum fēmineā modulātur carmina vōce,
exierat tēctō Laurentēs Pīcus in agrōs
indigenās fīxūrus aprōs tergumque premēbat
ācris equī laevāque hastīlia bīna ferēbat
poeniceam fulvō chlamydem contractus ab aurō.               345
vēnerat in silvās et fīliā Solīs eāsdem,
utque novās legeret fēcundīs collibus herbās,
nōmine dicta suō Circaea relīquerat arvā.
quae simul ac iuvenem virgultīs abdita vīdit,
obstipuit: cecidēre manū, quās lēgerat, herbae,               350
flammaque per tōtās vīsa est errāre medullās.
ut prīmum validō mentem conlēgit ab aestū,
quid cuperet, fassūra fuit: nē posset adīre,
cursus equī fēcit circumfūsusque satelles.
'nōn' ait 'effugiēs, ventō rapiāre licēbit,               355
sī modo mē nōvī, sī nōn ēvānuit omnīs
herbārum virtūs, nec mē mea carmina fallunt.'
dīxit et effigiem nūllō cum corpore falsī
fingit aprī praeterque oculōs trānscurrere rēgis
iussit et in dēnsum trabibus nemus īre vidērī,               360
plūrima quā silva est et equō loca pervia nōn sunt.
haut mora, continuō praedae petit īnscius umbram
Pīcus equīque celer spūmantia terga relinquit
spemque sequēns vānam silvā pedes errat in altā.
concipit illa precēs et verba venēfica dīcit               365
ignōtōsque deōs ignōtō carmine adōrat,
quō solet et niveae vultum cōnfundere Lūnae
et patriō capitī bibulās subtexere nūbēs.
tum quoque cantātō dēnsētur carmine caelum
et nebulās exhālat humus, caecīsque vagantur               370
līmitibus comitēs, et abest cūstōdia rēgis.
nacta locum tempusque 'per ō, tua lūmina,' dīxit
'quae mea cēpērunt, perque hanc, pulcherrime, fōrmam,
quae facit, ut supplex tibi sim dea, cōnsule nostrīs
ignibus et socerum, quī pervidet omnia, Sōlem               375
accipe nec dūrus Tītānida dēspice Circēn.'
dīxerat; ille ferōx ipsamque precēsque repellit
et 'quaecumque es,' ait 'nōn sum tuus; altera captum
mē tenet et teneat per longum, conprecor, aevum,
nec Venere externā sociālia foedera laedam,               380
dum mihi Iānigenam servābunt fāta Canentem.'
saepe retemptātīs precibus Tītānia frūstrā
'nōn inpūne ferēs, neque' ait 'reddēre Canentī,
laesaque quid faciat, quid amāns, quid fēmina, discēs
rēbus; at est et amāns et laesa et fēmina Circē!'               385
tum bis ad occāsūs, bis sē convertit ad ortūs,
ter iuvenem baculō tetigit, tria carmina dīxit.
ille fugit, sed sē solitō vēlōcius ipse
currere mīrātur: pennās in corpore vīdit,
sēque novam subitō Latiīs accēdere silvīs                390
indignātus avem dūrō fera rōbora rōstrō
fīgit et īrātus longīs dat vulnera rāmīs;
purpureum chlamydis pennae trāxēre colōrem;
fībula quod fuerat vestemque momorderat aurum,
plūma fit, et fulvō cervīx praecingitur aurō,               395
nec quicquam antīquum Pīcō nisi nōmina restat.
     '"Intereā comitēs, clāmātō saepe per agrōs
nēquīquam Pīcō nūllāque in parte repertō,
inveniunt Circēn (nam iam tenuāverat aurās
passaque erat nebulās ventīs ac sōle reclūdī)               400
crīminibusque premunt vēris rēgemque reposcunt
vimque ferunt saevīsque parant incessere tēlīs:
illa nocēns spargit vīrus sūcōsque venēnī
et Noctem Noctīsque deōs Erebōque Chaōque
convocat et longīs Hecatēn ululātibus ōrat.               405
exsiluēre locō (dictū mīrābile) silvae,
ingemuitque solum, vincīnaque palluit arbor,
sparsaque sanguineīs maduērunt pābula guttīs,
et lapidēs vīsī mūgītūs ēdere raucōs
et lātrāre canēs et humus serpentibus ātrīs               410
squālēre et tenuēs animae volitāre silentum:
attonitum mōnstrīs vulgus pavet; illa paventis
ōra venēnātā tetigit mīrantia virgā,
cuius ab attāctū variārum mōnstra ferārum
in iuvenēs veniunt: nūllī sua mānsit imāgō.               415
     '"Sparserat occiduus Tartessia lītora Phoebus,
et frūstrā coniūnx oculīs animōque Canentis
exspectātus erat: famulī populusque per omnēs
discurrunt silvās atque obvia lūmina portant;
nec satis est nymphae flēre et lacerāre capillōs               420
et dare plangōrem (facit haec tamen omnia) sēque
prōripit ac Latiōs errat vēsāna per agrōs.
sex illam noctēs, totidem redeuntia sōlīs
lūmina vīdērunt inopem somnīque cibīque
per iuga, per vallēs, quā fors dūcēbat, euntem;               425
ultimus adspexit Thybris lūctūque viāque
fessam et iam longā pōnentem corpora rīpā.
illīc cum lacrimīs ipsō modulāta dolōre
verba sonō tenuī maerēns fundēbat, ut ōlim
carmina iam moriēns canit exequiālia cycnus;               430
lūctibus extrēmum tenuēs liquefacta medullās
tābuit inque levēs paulātim ēvānuit aurās,
fāma tamen signāta locō est, quem rīte Canentem
nōmine dē nymphae veterēs dīxēre Camēnae."
     'Tālia multa mihī longum nārrāta per annum               435
vīsaque sunt. residēs et dēsuētūdine tardī
rūrsus inīre fretum, rūrsus dare vēla iubēmur,
ancipitēsque viās et iter Tītānia vastum
dīxerat et saevī restāre perīcula pontī:
pertimuī, fateor, nactusque hoc lītus adhaesī.'               440
     Fīnierat Macareus, urnāque Aenēia nūtrīx
condita marmoreā tumulō breve carmen habēbat
hīc : mē : cāiētam : nōtae : pietātis : alumnus
ēreptam : argolicō : quō : dēbuit : igne : cremāvit
solvitur herbōsō religātus ab aggere fūnis,               445
et procul īnsidiās īnfāmātaeque relinquunt
tēcta deae lūcōsque petunt, ubi nūbilus umbra
in mare cum flāvā prōrumpit Thybris harēnā;
Faunigenaeque domō potītur nātaque Latīnī,
nōn sine Mārte tamen. bellum cum gente ferōcī               450
suscipitur, pāctāque furit prō coniuge Turnus.
concurrit Latiō Tyrrhēnia tōta, diūque
ardua sollicitīs victōria quaeritur armīs.
auget uterque suās externō rōbore vīrēs,
et multī Rutulōs, multī Troiāna tuentur               455
castra, neque Aenēās Euandrī ad moenia frūstrā,
at Venulus frūstrā profugī Diomēdis ad urbem
vēnerat: ille quidem sub Iāpyge maxima Daunō
moenia condiderat dōtāliaque arva tenēbat;
sed Venulus Turnī postquam mandāta perēgit               460
auxiliumque petit, vīrēs Aetōlius hērōs
excūsat: nec sē aut socerī committere pugnae
velle suī populōs, aut quōs ē gente suōrum
armet habēre ūllōs, 'nēve haec commenta putētis,
admonitū quamquam lūctūs renoventur amārī,               465
perpetiar memorāre tamen. postquam alta cremāta est
Īlios, et Danaās pāvērunt Pergama flammās,
Nāryciusque hērōs, ā virgine virgine raptā,
quam meruit poenam sōlus, dīgessit in omnēs,
spargimur et ventīs inimīca per aequora raptī               470
fulmina, noctem, imbrēs, īram caelīque marisque
perpetimur Danaī cumulumque Caphēreā clādis,
nēve morer referēns trīstēs ex ōrdine cāsūs,
Graecia tum potuit Priamō quoque flenda vidērī.
mē tamen armiferae servātum cūra Minervae               475
flūctibus ēripuit, patriīs sed rūrsus ab agrīs
pellor, et antīquō memorēs dē vulnere poenās
exigit alma Venus, tantōsque per alta labōrēs
aequora sustinuī, tantōs terrestribus armīs,
ut mihi fēlīcēs sint illī saepe vocātī,               480
quōs commūnis hiems inportūnusque Caphēreus
mersit aquīs, vellemque hōrum pars ūna fuissem.
     'Ultima iam passī comitēs bellōque fretōque
dēficiunt fīnemque rogant errōris, at Acmōn
fervidus ingeniō, tum vērō et clādibus asper,               485
"quid superest, quod iam patientia vestra recūset
ferre, virī?" dīxit "quid habet Cytherēa, quod ultrā,
velle putā, faciat? nam dum peiōra timentur,
est in vōta locus: sors autem ubi pessima rērum,
sub pedibus timor est sēcūraque summa malōrum.               490
audiat ipsa licet, licet, ut facit, ōderit omnēs
sub Diomēde virōs, odium tamen illius omnēs
spernimus: haud magnō stat magna potentia nōbīs."
tālibus inrītāns Venerem Pleurōnius Acmōn
īnstimulat verbīs veteremque resuscitat īram.               495
dicta placent paucīs, numerī maiōris amīcī
Acmona conripimus; cui respondēre volentī
vōx pariter vōcisque via est tenuāta, comaeque
in plūmās abeunt, plūmīs nova colla teguntur
pectoraque et tergum, maiōrēs bracchia pennās                500
accipiunt, cubitīque levēs sinuantur in ālās;
magna pedis digitōs pars occupat, ōraque cornū
indūrāta rigent fīnemque in acūmine pōnunt.
hunc Lycus, hunc Īdās et cum Rhexēnore Nycteus,
hunc mīrātur Abās, et dum mīrantur, eandem               505
accipiunt faciem, numerusque ex agmine maior
subvolat et rēmōs plausīs circumvolat ālīs:
sī volucrum quae sit subitārum fōrma requīris,
ut nōn cycnōrum, sīc albīs proxima cygnīs.
vix equidem hās sēdēs et Iāpygis ārida Daunī               510
arva gener teneō minimā cum parte meōrum.'
     Hāctenus Oenīdēs, Venulus Calydōnia rēgna
Peucetiōsque sinūs Messāpiaque arva relinquit.
in quibus antra videt, quae, multā nūbila silvā
et levibus cannīs latitantia sēmicaper Pan               515
nunc tenet, at quōdam tenuērunt tempore nymphae.
Āpulus hās illā pāstor regiōne fugātās
terruit et prīmō subitā formīdine mōvit,
mox, ubi mēns rediit et contempsēre sequentem,
ad numerum mōtīs pedibus dūxēre chorēās;               520
inprobat hās pāstor saltūque imitātus agrestī
addidit obscēnīs convīcia rūstica dictīs,
nec prius os tacuit, quam guttura condidit arbor:
arbor enim est, sūcōque licet cognōscere mōrēs.
quippe notam linguae bācīs oleaster amāris               525
exhibet: asperitās verbōrum cessit in illā.
     Hinc ubi lēgātī rediēre, negāta ferentēs
arma Aetōla sibī, Rutulī sine vīribus illīs
bella īnstrūcta gerunt, multumque ab utrāque cruōris
parte datur; fert ecce avidās in pīnea Turnus               530
texta facēs, ignēsque timent, quibus unda pepercit.
iamque picem et cērās alimentaque cētera flammae
Mulciber ūrēbat perque altum ad carbasa mālum
ībat, et incurvae fūmābant trānstra carīnae,
cum memor hās pīnūs Īdaeō vertice caesās               535
sāncta deum genetrīx tinnītibus āera pulsī
aeris et īnflātī conplēvit murmure buxī
perque levēs domitīs invecta leōnibus aurās
'inrita sacrilegā iactās incendia dextrā,
Turne!' ait. 'ēripiam: nec mē patiente cremābit               540
ignis edāx nemorum partēs et membra meōrum.'
intonuit dīcente deā, tonitrumque secūtī
cum saliente gravēs cecidērunt grandine nimbī,
āeraque et tumidum subitīs concursibus aequor
Astraeī turbant et eunt in proelia frātrēs.               545
ē quibus alma parēns ūnīus vīribus ūsa
stuppea praerūpit Phrygiae retinācula classis,
fertque ratēs prōnās mediōque sub aequore mergit;
rōbore mollītō lignōque in corpora versō
in capitum faciem puppēs mūtantur aduncae,               550
in digitōs abeunt et crūra natantia rēmī,
quodque prius fuerat, latus est, mediīsque carīnā
subdita nāvigiīs spīnae mūtātur in ūsum,
līna comae mollēs, antemnae bracchia fīunt,
caerulus, ut fuerat, color est; quāsque ante timēbant,               555
illās virgineīs exercent lūsibus undās
Nāides aequoreae dūrīsque in montibus ortae
molle fretum celebrant nec eās sua tangit orīgō;
nōn tamen oblītae, quam multa perīcula saepe
pertulerint pelagō, iactātīs saepe carīnīs               560
subposuēre manūs, nisi sīquā vehēbat Achīvōs:
clādis adhūc Phrygiae memorēs ōdēre Pelasgōs
Nēritiaeque ratīs vīdērunt fragmina laetīs
vultibus et laetīs vīdēre rigēscere puppim
vultibus Alcinoī saxumque incrēscere lignō.               565
     Spēs erat, in nymphās animātā classe marīnās
posse metū mōnstrī Rutulum dēsistere bellō:
perstat, habetque deōs pars utraque, quodque deōrum est
īnstar, habent animōs; nec iam dōtālia rēgna,
nec scēptrum socerī, nec tē, Lāvīnia virgō,               570
sed vīcisse petunt dēpōnendīque pudōre
bella gerunt, tandemque Venus victrīcia nātī
arma videt, Turnusque cadit: cadit Ardea, Turnō
sospite dicta potēns; quam postquam barbarus ignis
abstulit et tepidā latuērunt tēcta favīlla,               575
congeriē ē mediā tum prīmum cognita praepes
subvolat et cinerēs plausīs ēverberat ālīs.
et sonus et maciēs et pallor et omnia, captam
quae deceant urbem, nōmen quoque mānsit in illā
urbis, et ipsa suīs dēplangitur Ardea pennīs.               580
     Iamque deōs omnēs ipsamque Aenēia virtūs
Iūnōnem veterēs fīnīre coēgerat īrās,
cum, bene fundātīs opibus crēscentis Iūlī,
tempestīvus erat caelō Cytherēius hērōs.
ambieratque Venus superōs colloque parentīs                585
circumfūsa suī 'numquam mihi' dīxerat 'ūllō
tempore dūre pater, nunc sīs mītissimus, optō,
Aenēaeque meō, quī tē dē sanguine nostrō
fēcit avum, quamvīs parvum dēs, optime, nūmen,
dummodo dēs aliquod! satis est inamābile rēgnum               590
adspexisse semel, Stygiōs semel īsse per amnēs.'
adsēnsēre deī, nec coniūnx rēgia vultūs
inmōtōs tenuit plācātōque adnuit ōre;
tum pater 'estis' ait 'caelestī mūnere dignī,
quaeque petis prō quōque petis: cape, nāta, quod optās!'               595
fātus erat: gaudet grātēsque agit illa parentī
perque levēs aurās iūnctīs invecta columbīs
lītus adit Laurēns, ubi tēctus harundine serpit
in freta flūmineīs vīcīna Numīcius undīs.
hunc iubet Aenēae, quaecumque obnoxia mortī,               600
abluere et tacitō dēferre sub aequora cursū;
corniger exsequitur Veneris mandāta suīsque,
quicquid in Aenēā fuerat mortāle, repūrgat
et respersit aquīs; pars optima restitit illī.
lūstrātum genetrīx dīvīnō corpus odōre               605
ūnxit et ambrosiā cum dulcī nectare mixtā
contigit os fēcitque deum, quem turba Quirīnī
nuncupat Indigetem templōque ārīsque recēpit.
     Inde sub Ascaniī diciōne binōminis Albā
rēsque Latīna fuit. succēdit Silvius illī.               610
quō satus antīquō tenuit repetīta Latīnus
nōmina cum scēptrō, clārus subit Alba Latīnum.
Ēpytus ex illō est; post hunc Capetusque Capysque,
sed Capys ante fuit; rēgnum Tiberīnus ab illīs
cēpit et in Tuscī dēmersus flūminis undīs               615
nōmina fēcit aquae; dē quō Remulusque ferōxque
Acrota sunt genitī. Remulus mātūrior annīs
fulmineō periit, imitātor fulminis, ictū.
frātre suō scēptrum moderātior Acrota fortī
trādit Aventīnō, quī, quō rēgnārat, eōdem               620
monte iacet positus tribuitque vocābula montī;
iamque Palātīnae summam Proca gentis habēbat.
     Rēge sub hōc Pōmōna fuit, quā nūlla Latīnās
inter hamādryadas coluit sollertius hortōs
nec fuit arboreī studiōsior altera fētus;               625
unde tenet nōmen: nōn silvās illa nec amnēs,
rūs amat et rāmōs fēlīcia pōma ferentēs;
nec iaculō gravis est, sed aduncā dextera falce,
quā modo luxuriem premit et spatiantia passim
bracchia conpēscit, fissō modo cortice virgam               630
īnserit et sūcōs aliēnō praestat alumnō;
nec sentīre sitim patitur bibulaeque recurvās
rādīcis fibrās lābentibus inrigat undīs.
hīc amor, hoc studium, Veneris quoque nūlla cupīdō est;
vim tamen agrestum metuēns pōmāria claudit               635
intus et accessus prohibet refugitque virīlēs.
quid nōn et Satyrī, saltātibus apta iuventūs,
fēcēre et pīnū praecīnctī cornua Pānēs
Silvānusque, suīs semper iuvenīlior annīs,
quīque deus fūrēs vel falce vel inguine terret,               640
ut poterentur eā? sed enim superābat amandō
hōs quoque Vertumnus neque erat fēlīcior illīs.
ō quotiēns habitū dūrī messōris aristās
corbe tulit vērīque fuit messōris imāgō!
tempora saepe gerēns faenō religāta recentī               645
dēsectum poterat grāmen versāsse vidērī;
saepe manū stimulōs rigidā portābat, ut illum
iūrārēs fessōs modo disiūnxisse iuvencōs.
falce datā frondātor erat vītisque putātor;
induerat scālās: lēctūrum pōma putārēs;               650
mīles erat gladiō, piscātor harundine sūmptā;
dēnique per multās aditum sibi saepe figūrās
repperit, ut caperet spectātae gaudia fōrmae.
ille etiam pictā redimītus tempora mitrā,
innītēns baculō, positīs per tempora cānīs,               655
adsimulāvit anum: cultōsque intrāvit in hortōs
pōmaque mīrāta est 'tantō' que 'potentior!' inquit
paucaque laudātae dedit ōscula, quālia numquam
vēra dedisset anūs, glaebāque incurva resēdit
suspiciēns pandōs autumnī pondere rāmōs.               660
ulmus erat contrā speciōsa nitentibus ūvīs:
quam sociā postquam pariter cum vīte probāvit,
'at sī stāret' ait 'caelebs sine palmite truncus,
nīl praeter frondēs, quārē peterētur, habēret;
haec quoque, quae iūncta est, vītis requiēscit in ulmō:               665
sī nōn nūpta foret, terrae acclīnāta iacēret;
tū tamen exemplō nōn tangeris arboris huius
concubitusque fugis nec tē coniungere cūrās.
atque utinam vellēs! Helenē nōn plūribus esset
sollicitāta procīs nec quae Lapithēia mōvit               670
proelia nec coniūnx nimium tardantis Ulixis.
nunc quoque, cum fugiās āversērisque petentēs,
mīlle virī cupiunt et sēmideīque deīque
et quaecumque tenent Albānōs nūmina montēs.
sed tū sī sapiēs, sī tē bene iungere anumque               675
hanc audīre volēs, quae tē plūs omnibus illīs,
plūs, quam crēdis, amō: vulgārēs reice taedās
Vertumnumque torī socium tibi sēlige! prō quō
mē quoque pignus habē: neque enim sibi nōtior ille est,
quam mihi; nec passim tōtō vagus errat in orbe,               680
haec loca sōla colit; nec, utī pars magna procōrum,
quam modo vīdit, amat: tū prīmus et ultimus illī
ārdor eris, sōlīque suōs tibi dēvovet annōs.
adde, quod est iuvenis, quod nātūrāle decōris
mūnus habet fōrmāsque aptē fingētur in omnēs,               685
et quod erit iussus, iubeās licet omnia, fīet.
quid, quod amātis idem, quod, quae tibi pōma coluntur,
prīmus habet laetāque tenet tua mūnera dextrā!
sed neque iam fētus dēsīderat arbore dēmptōs
nec, quās hortus alit, cum sūcīs mītibus herbās               690
nec quicquam nisi tē: miserēre ārdentis et ipsum,
quī petit, ōre meō praesentem crēde precārī.
ultōrēsque deōs et pectora dūra perōsam
Īdaliēn memoremque timē Rhamnūsidis īram!
quōque magis timeās, (etenim mihi multa vetustās                695
scīre dedit) referam tōtā nōtissima Cyprō
facta, quibus flectī facile et mītēscere possīs.
     'Vīderat ā veteris generōsam sanguine Teucrī
Īphis Anaxaretēn, humilī dē stirpe creātus,
vīderat et tōtīs percēperat ossibus aestum               700
luctātusque diū, postquam ratiōne furōrem
vincere nōn potuit, supplex ad līmina vēnit
et modo nūtrīcī miserum cōnfessus amōrem,
nē sibi dūra foret, per spēs ōrāvit alumnae,
et modo dē multīs blandītus cuique ministrīs               705
sollicitā petiit prōpēnsum vōce favōrem;
saepe ferenda dedit blandīs sua verba tabellīs,
interdum madidās lacrimārum rōre corōnās
postibus intendit posuitque in līmine dūrō
molle latus trīstisque serae convīcia fēcit.               710
saevior illa fretō surgente cadentibus Haedīs,
dūrior et ferrō, quod Nōricus excoquit ignis,
et saxō, quod adhūc vīvum rādīce tenētur,
spernit et inrīdet, factīsque inmītibus addit
verba superba ferōx et spē quoque fraudat amantem.               715
nōn tulit impatiēns longī tormenta dolōris
Īphis et ante forēs haec verba novissima dīxit:
"vincis, Anaxaretē, neque erunt tibi taedia tandem
ūlla ferenda meī: laetōs mōlīre triumphōs
et Paeāna vocā nitidāque incingere laurū!               720
vincis enim, moriorque libēns: age, ferrea, gaudē!
certē aliquid laudāre meī cōgēris amōris,
quō tibi sim grātus, meritumque fatēbere nostrum.
nōn tamen ante tuī cūram excessisse mementō
quam vītam gemināque simul mihi lūce carendum.                725
nec tibi fāma meī ventūra est nūntia lētī:
ipse ego, nē dubitēs, aderō praesēnsque vidēbor,
corpore ut exanimī crūdēlia lūmina pāscās.
sī tamen, ō superī, mortālia facta vidētis,
este meī memorēs (nihil ultrā lingua precārī               730
sustinet) et longō facite ut nārrēmur in aevō,
et, quae dēmpsistis vītae, date tempora fāmae!"
dīxit, et ad postēs ōrnātōs saepe corōnīs
ūmentēs oculōs et pallida bracchia tollēns,
cum foribus laqueī religāret vincula summīs,               735
"haec tibi serta placent, crūdēlis et inpia!" dīxit
īnseruitque caput, sed tum quoque versus ad illam,
atque onus īnfēlīx ēlīsā fauce pependit.
icta pedum mōtū trepidantum aperīre iubentem
vīsa dedisse sonum est adapertaque iānua factum               740
prōdidit, exclāmant famulī frūstrāque levātum
(nam pater occiderat) referunt ad līmina mātris;
accipit illa sinū conplexaque frīgida nātī
membra suī postquam miserōrum verba parentum
ēdidit et mātrum miserārum facta perēgit,               745
fūnera dūcēbat mediam lacrimōsa per urbem
lūridaque ārsūrō portābat membra feretrō.
forte viae vīcīna domus, quā flēbilis ībat
pompa, fuit, dūraeque sonūs plangōris ad aurēs
vēnit Anaxaretēs, quam iam deus ultor agēbat.               750
mōta tamen "videāmus" ait "miserābile fūnus"
et patulīs iniit tēctum sublīme fenestrīs
vixque bene inpositum lectō prōspexerat Īphin:
dēriguēre oculī, calidusque ē corpore sanguis
inductō pallōre fugit, cōnātaque retrō               755
ferre pedēs haesit, cōnāta āvertere vultūs
hoc quoque nōn potuit, paulātimque occupat artūs,
quod fuit in dūrō iam prīdem pectore, saxum.
nēve ea ficta putēs, dominae sub imāgine signum
servat adhūc Salamis, Veneris quoque nōmine templum               760
Prōspicientis habet.—quōrum memor, ō mea, lentōs
pōne, precor, fastūs et amantī iungere, nymphē:
sīc tibi nec vernum nāscentia frīgus adūrat
pōma, nec excutiant rapidī flōrentia ventī!'
     Haec ubi nēquīquam fōrmae deus aptus anīlī               765
ēdidit, in iuvenem rediit et anīlia dēmit
īnstrūmenta sibī tālisque appāruit illī,
quālis ubi oppositās nitidissima sōlis imāgō
ēvīcit nūbēs nūllāque obstante relūxit,
vimque parat: sed vī nōn est opus, inque figūrā               770
capta deī nymphā est et mūtua vulnera sēnsit.
     Proximus Ausoniās iniūstī mīles Amūlī
rēxit opēs, Numitorque senex āmissa nepōtis
mūnere rēgna capit, fēstīsque Palīlibus urbis
moenia conduntur; Tatiusque patrēsque Sabīnī               775
bella gerunt, arcisque viā Tarpēia reclūsa
dignam animam poenā congestīs exuit armīs;
inde satī Curibus tacitōrum mōre lupōrum
ōre premunt vōcēs et corpora victa sopōrē
invādunt portāsque petunt, quās obice firmō               780
clauserat Īliadēs: ūnam tamen ipse reclūsit
nec strepitum versō Sāturnia cardine fēcit;
sōla Venus portae cecidisse repāgula sēnsit
et clausūra fuit, nisi quod rescindere numquam
dīs licet ācta deum. Iānō loca iūncta tenēbant               785
nāides Ausoniae gelidō rōrantia fonte:
hās rogat auxilium, nec nymphae iūsta petentem
sustinuēre deam vēnāsque et flūmina fontis
ēlicuēre suī; nōndum tamen invia Iānī
ōra patentis erant, neque iter praeclūserat unda:               790
lūrida subpōnunt fēcundō sulphura fontī
incenduntque cavās fūmante bitūmine vēnās.
vīribus hīs aliīsque vapor penetrāvit ad īma
fontis, et Alpīnō modo quae certāre rigōrī
audēbātis aquae, nōn cēditis ignibus ipsīs!               795
flammiferā geminī fūmant aspergine postēs,
portaque nēquīquam rigidīs prōmissa Sabīnīs
fonte fuit praestrūcta novō, dum Mārtius arma
indueret mīles; quae postquam Rōmulus ultrō
obtulit, et strāta est tellūs Rōmāna Sabīnīs               800
corporibus strāta estque suīs, generīque cruōrem
sanguine cum socerī permiscuit inpius ēnsis.
pāce tamen sistī bellum nec in ultima ferrō
dēcertāre placet Tatiumque accēdere rēgnō.
     Occiderat Tatius, populīsque aequāta duōbus,               805
Rōmule, iūra dabās: positā cum casside Māvors
tālibus adfātur dīvumque hominumque parentem:
'tempus adest, genitor, quoniam fundāmine magnō
rēs Rōmāna valet nec praeside pendet ab ūnō,
praemia, (sunt prōmissa mihī dignōque nepōtī)               810
solvere et ablātum terrīs inpōnere caelō.
tū mihi conciliō quondam praesente deōrum
(nam memorō memorīque animō pia verba notāvī)
"ūnus erit, quem tū tollēs in caerula caelī"
dīxistī: rata sit verbōrum summa tuōrum!'               815
adnuit omnipotēns et nūbibus āera caecīs
occuluit tonitrūque et fulgure terruit orbem.
quae sibi prōmissae sēnsit rata signa rapīnae,
innīxusque hastae pressōs tēmōne cruentō
inpavidus cōnscendit equōs Grādīvus et ictū               820
verberis increpuit prōnusque per āera lāpsūs
cōnstitit in summō nemorōsī colle Palātī
reddentemque suō iam rēgia iūra Quirītī
abstulit Īliadēn: corpus mortāle per aurās
dīlāpsum tenuēs, ceu lātā plumbea funda               825
missa solet mediō glāns intābēscere caelō;
pulchra subit faciēs et pulvīnāribus altīs
dignior, est quālis trabeātī fōrma Quirīnī.
     Flēbat ut āmissum coniūnx, cum rēgia Iūnō
Īrin ad Hersiliēn dēscendere līmite curvō               830
imperat et vacuae sua sīc mandāta referre:
'ō et dē Latia, ō et dē gente Sabīnā
praecipuum, mātrōna, decus, dignissima tantī
ante fuisse virī coniūnx, nunc esse Quirīnī,
siste tuōs flētūs, et, sī tibi cūra videndī               835
coniugis est, duce mē lūcum pete, colle Quirīnī
quī viret et templum Rōmānī rēgis obumbrat';
pāret et in terram pictōs dēlāpsa per arcūs,
Hersilien iussīs conpellat vōcibus Īris;
illa verēcundō vix tollēns lūmina vultū               840
'ō dea (namque mihī nec, quae sīs, dīcere prōmptum est,
et liquet esse deam) dūc, ō dūc' inquit 'et offer
coniugis ōra mihī, quae sī modo posse vidēre
fāta semel dederint, caelum accēpisse fatēbor!'
nec mora, Rōmuleōs cum virgine Thaumantēā               845
ingreditur collēs: ibi sīdus ab aethere lāpsum
dēcidit in terrās; ā cuius lūmine flagrāns
Hersiliē crīnīs cum sīdere cessit in aurās:
hanc manibus nōtīs Rōmānae conditor urbis
excipit et prīscum pariter cum corpore nōmen               850
mūtat Horamque vocat, quae nunc dea iūncta Quirīnō est.