     Quaeritur intereā quī tantae pondera mōlīs
sustineat tantōque queat succēdere rēgī:
dēstinat imperiō clārum praenūntia vērī
fāma Numam; nōn ille satis cognōsse Sabīnae
gentis habet rītūs, animō maiōra capācī               5
concipit et, quae sit rērum nātūra, requīrit.
huius amor cūrae patriā Curibusque relictīs
fēcit ut Herculeī penetrāret ad hospitis urbem.
Grāia quis Ītalicīs auctor posuisset in ōrīs
moenia, quaerentī sīc ē seniōribus ūnus               10
rettulit indigenīs, veteris nōn īnscius aevī:
'dīves ab Ōceanō bōbus Iove nātus Hibērīs
lītora fēlīcī tenuisse Lacīnia cursū
fertur, et armentō tenerās errante per herbās
ipse domum magnī nec inhospita tēcta Crotōnis               15
intrāsse et requie longum relevāsse labōrem
atque ita discēdēns, "aevō" dīxisse "nepōtum
hīc locus urbis erit," prōmissaque vēra fuērunt.
nam fuit Argolicō generātus Alēmone quīdam
Myscelus, illīus dīs acceptissimus aevī.               20
hunc super incumbēns pressum gravitāte sopōris
claviger adloquitur:                                                        22a
"patriās, age, dēsere sēdēs;                                              23b
ī, pete dīversī                                                                  23a
lapidōsās Aesaris undās!"                                             22b
et, nisi pāruerit, multa ac metuenda minātur;               24
post ea discēdunt pariter somnusque deusque
surgit Alēmonidēs tacitāque recentia mente
vīsa refert, pugnatque diū sententia sēcum:
nūmen abīre iubet, prohibent discēdere lēgēs,
poenaque mors posita est patriam mūtāre volentī.
candidus Ōceanō nitidum caput abdiderat Sōl,               30
et caput extulerat dēnsissima sīdereum Nox:
vīsus adesse īdem deus est eademque monēre
et, nisi pāruerit, plūra et graviōra minārī.
pertimuit patriumque simul trānsferre parābat
in sēdēs penetrāle novās: fit murmur in urbe,               35
sprētārumque agitur lēgum reus, utque perācta est
causa prior, crīmenque patet sine teste probātum,
squālidus ad superōs tollēns reus ōra manūsque
"ō cui iūs caelī bis sex fēcēre labōrēs,
fer, precor" inquit "opem! nam tū mihi crīminis auctor."               40
mōs erat antīquus niveīs ātrīsque lapillīs,
hīs damnāre reōs, illīs absolvere culpā;
tunc quoque sīc lāta est sententia trīstis, et omnis
calculus inmītem dēmittitur āter in urnam:
quae simul effūdit numerandōs versa lapillōs,               45
omnibus ē nigrō color est mūtātus in album,
candidaque Herculeō sententia nūmine factā
solvit Alēmonidēn: grātēs agit ille parentī
Amphitryōniadae ventīsque faventibus aequor
nāvigat Īōnium Sallentīnumque Nerētum               50
praeterit et Sybarīn Lacedaemoniumque Tarentum
Sīrīnōsque sinūs Crīmīsenque et Iāpygis arva,
vixque pererrātis, quae spectant aequora, terrīs,
invenit Aesareī fātālia flūminis ōra
nec procul hinc tumulum, sub quō sacrāta Crotōnīs               55
ossa tegēbat humus, iussāque ibi moenia terra
condidit et nōmen tumulātī trāxit in urbem.'
tālia cōnstābat certā prīmōrdia fāmā
esse locī positaeque Italīs in fīnibus urbis.
     Vir fuit hīc ortū Samius, sed fūgerat ūna               60
et Samon et dominōs odiōque tyrannidis exul
sponte erat isque licet caelī regiōne remōtōs
mente deōs adiit et, quae nātūra negābat
vīsibus hūmānīs, oculīs ea pectoris hausit,
cumque animō et vigilī perspexerat omnia cūra,               65
in medium discenda dabat coetūsque silentum
dictaque mīrantum magnī prīmōrdia mundī
et rērum causās et, quid nātūra, docēbat,
quid deus, unde nivēs, quae fulminis esset orīgō,
Iuppiter an ventī discussā nūbe tonārent,               70
quid quateret terrās, quā sīdera lēge meārent,
et quodcumque latet, prīmusque animālia mēnsīs
arguit inpōnī, prīmus quoque tālibus ōrā
docta quidem solvit, sed nōn et crēdita, verbīs:
     'Parcite, mortālēs, dapibus temerāre nefandīs               75
corpora! sunt frūgēs, sunt dēdūcentia rāmōs
pondere pōma suō tumidaeque in vītibus ūvae,
sunt herbae dulcēs, sunt quae mītēscere flammā
mollīrīque queant; nec vōbīs lacteus ūmor
ēripitur, nec mella thymī redolentia flōrem:               80
prōdiga dīvitiās alimentaque mītia tellūs
suggerit atque epulās sine caede et sanguine praebet.
carne ferae sēdant ieiūnia, nec tamen omnēs:
quippe equus et pecudēs armentaque grāmine vīvunt;
at quibus ingenium est inmānsuētumque ferumque,               85
Armeniae tigrēs īrācundīque leōnēs
cumque lupīs ursī, dapibus cum sanguine gaudent.
heu quantum scelus est in vīscera vīscera condī
ingestōque avidum pinguēscere corpore corpus
alteriusque animāns animantīs vīvere lētō!               90
scīlicet in tantīs opibus, quās, optima mātrum,
terra parit, nīl tē nisi trīstia mandere saevō
vulnera dente iuvat rītūsque referre Cyclōpum,
nec, nisi perdiderīs alium, plācāre vorācīs
et male mōrātī poteris ieiūnia ventris!               95
     'At vetus illa aetās, cui fēcimus aurea nōmen,
fētibus arboreīs et, quās humus ēducat, herbīs
fortūnāta fuit nec polluit ōra cruōre.
tunc et avēs tūtae mōvēre per āera pennās,
et lepus inpavidus mediīs errāvit in arvīs,               100
nec sua crēdulitās piscem suspenderat hāmō:
cūncta sine īnsidiīs nūllamque timentia fraudem
plēnaque pācis erant. postquam nōn ūtilis auctor
vīctibus invīdit, quisquis fuit ille, leōnum
corporeāsque dapēs avidum dēmersit in alvum,               105
fēcit iter scelerī, prīmōque ē caede ferārum
incaluisse potest maculātum sanguine ferrum
(idque satis fuerat) nostrumque petentia lētum
corpora missa necī salvā pietāte fatēmur:
sed quam danda necī, tam nōn epulanda fuērunt.               110
     'Longius inde nefās abiit, et prīma putātur
hostia sūs meruisse morī, quia sēmina pandō
ēruerit rōstrō spemque intercēperit annī;
vīte caper morsā Bacchī mactandus ad ārās
dūcitur ultōris: nocuit sua culpa duōbus!               115
quid meruistis ovēs, placidum pecus inque tuendōs
nātum hominēs, plēnō quae fertis in ūbere nectar,
mollia quae nōbīs vestrās vēlāmina lānās
praebētis vītāque magis quam morte iuvātis?
quid meruēre bovēs, animal sine fraude dolīsque,               120
innocuum, simplex, nātum tolerāre labōrēs?
inmemor est dēmum nec frūgum mūnere dignus,
quī potuit curvī dēmptō modo pondere arātrī
rūricolam mactāre suum, quī trīta labōre
illa, quibus totiēns dūrum renovāverat arvum,               125
quot dederat messēs, percussit colla secūrī.
nec satis est, quod tāle nefās committitur: ipsōs
īnscrīpsēre deōs scelerī nūmenque supernum
caede labōriferī crēdunt gaudēre iuvencī!
victima lābe carēns et praestantissima fōrma                130
(nam placuisse nocet) vittīs īnsignis et aurō
sistitur ante ārās auditque ignāra precantem
inpōnīque suae videt inter cornua frontī,
quās coluit, frūgēs percussaque sanguine cultrōs
īnficit in liquidā praevīsōs forsitan undā.               135
prōtinus ēreptās vīventī pectore fibrās
īnspiciunt mentēsque deum scrūtantur in illīs;
inde (famēs hominī vetitōrum tanta cibōrum)
audētis vescī, genus ō mortāle! quod, ōrō,
nē facite, et monitīs animōs advertite nostrīs!               140
cumque boum dabitis caesōrum membra palātō,
mandere vōs vestrōs scīte et sentīte colōnōs.
     'Et quoniam deus ōra movet, sequar ōra moventem
rīte deum Delphōsque meōs ipsumque reclūdam
aethera et augustae reserābō ōrācula mentis:               145
magna nec ingeniīs investīgāta priōrum
quaeque diū latuēre, canam; iuvat īre per alta
astra, iuvat terrīs et inertī sēde relictā
nūbe vehī validīque umerīs īnsistere Atlantis
pālantēsque hominēs passim et ratiōnis egentēs               150
dēspectāre procul trepidōsque obitumque timentēs
sīc exhortārī seriemque ēvolvere fātī!
     'Ō genus attonitum gelidae formīdine mortis,
quid Styga, quid tenebrās et nōmina vāna timētis,
māteriem vātum, falsī terriculā mundī?               155
corpora, sīve rogus flammā seu tābe vetustās
abstulerit, mala posse patī nōn ūlla putētis!
morte carent animae semperque priōre relicta
sēde novīs domibus vīvunt habitantque receptae:
ipse ego (nam meminī) Troiānī tempore bellī               160
Panthoidēs Euphorbus eram, cui pectore quondam
haesit in adversō gravis hasta minōris Atrīdae;
cognōvī clipeum, laevae gestāmina nostrae,
nūper Abantēīs templō Iūnōnis in Argīs!
omnia mūtantur, nihil interit: errat et illinc               165
hūc venit, hinc illūc, et quōslibet occupat artūs
spīritus eque ferīs hūmānā in corpora trānsit
inque ferās noster, nec tempore dēperit ūllō,
utque novīs facilis signātur cēra figūrīs
nec manet ut fuerat nec fōrmam servat eandem,               170
sed tamen ipsa eadem est, animam sīc semper eandem
esse, sed in variās doceō migrāre figūrās.
ergō, nē pietās sit vīcta cupīdine ventris,
parcite, vāticinor, cognātās caede nefandā
exturbāre animās, nec sanguine sanguis alātur!               175
     'Et quoniam magnō feror aequore plēnaque ventīs
vēla dedī: nihil est tōtō, quod perstet, in orbe.
cūncta fluunt, omnisque vagāns fōrmātur imāgō;
ipsa quoque adsiduō lābuntur tempora mōtū,
nōn secus ac flūmen; neque enim cōnsistere flūmen               180
nec levis hōra potest: sed ut unda inpellitur unda
urgēturque prior veniente urgetque priōrem,
tempora sīc fugiunt pariter pariterque sequuntur
et nova sunt semper; nam quod fuit ante, relictum est,
fitque, quod haut fuerat, mōmentaque cūncta novantur.                185
     'Cernis et ēmēnsās in lūcem tendere noctēs,
et iubar hoc nitidum nigrae succēdere noctī;
nec color est īdem caelō, cum lassa quiētē
cūncta iacent mediā cumque albō Lūcifer exit
clārus equō rūrsusque alius, cum praevia lūcīs               190
trādendum Phoebō Pallantias īnficit orbem.
ipse deī clipeus, terrā cum tollitur īma,
māne rubet, terrāque rubet cum conditur īma,
candidus in summō est, melior nātūra quod illīc
aetheris est terraeque procul contāgia fūgit.               195
nec pār aut eadem nocturnae fōrma Diānae
esse potest umquam semperque hodierna sequente,
sī crēscit, minor est, maior, sī contrahit orbem.
     'Quid? nōn in speciēs succēdere quattuor annum
adspicis, aetātis peragentem imitāmina nostrae?               200
nam tener et lactēns puerīque simillimus aevō
vēre novō est: tunc herba recēns et rōboris expers
turget et īnsolida est et spē dēlectat agrestēs;
omnia tunc flōrent, flōrumque colōribus almus
lūdit ager, neque adhūc virtūs in frondibus ūllā est.               205
trānsit in aestātem post vēr rōbustior annus
fitque valēns iuvenis: neque enim rōbustior aetās
ūlla nec ūberior, nec quae magis ārdeat, ūlla est.
excipit autumnus, positō fervōre iuventae
mātūrus mītisque inter iuvenemque senemque               210
temperiē medius, sparsus quoque tempora cānīs.
inde senīlis hiems tremulō venit horrida passū,
aut spoliāta suōs, aut, quōs habet, alba capillōs.
     'Nostra quoque ipsōrum semper requieque sine ūlla
corpora vertuntur, nec quod fuimusve sumusve,               215
crās erimus; fuit illa diēs, quā sēmina tantum
spēsque hominum prīmae mātris latitāvimus alvō:
artificēs nātūra manūs admōvit et angī
corpora vīsceribus distentae condita mātris
nōluit eque domō vacuās ēmīsit in aurās.               220
ēditus in lūcem iacuit sine vīribus īnfāns;
mox quadrupēs rītūque tulit sua membra ferārum,
paulātimque tremēns et nōndum poplite firmō
cōnstitit adiūtīs aliquō cōnāmine nervīs.
inde valēns vēlōxque fuit spatiumque iuventae               225
trānsit et ēmeritīs mediī quoque temporis annīs
lābitur occiduae per iter dēclīve senectae.
subruit haec aevī dēmōlīturque priōris
rōbora: fletque Milōn senior, cum spectat inānēs
illōs, quī fuerant solidōrum mōle torōrum               230
Herculeīs similēs, fluidōs pendēre lacertōs;
flet quoque, ut in speculō rūgās adspexit anīlēs,
Tyndaris et sēcum, cūr sit bis rapta, requīrit.
tempus edāx rērum, tūque, invidiōsa vetustās,
omnia dēstruitis vitiātaque dentibus aevī               235
paulātim lentā cōnsūmitis omnia morte!
     'Haec quoque nōn perstant, quae nōs elementa vocāmus,
quāsque vicēs peragant, animōs adhibēte: docēbō.
quattuor aeternus genitālia corpora mundus
continet; ex illīs duo sunt onerōsa suōque               240
pondere in īnferius, tellūs atque unda, feruntur,
et totidem gravitāte carent nūllōque premente
alta petunt, āēr atque āere pūrior ignis.
quae quamquam spatiō distent, tamen omnia fīunt
ex ipsīs et in ipsa cadunt: resolūtaque tellūs               245
in liquidās rārēscit aquās, tenuātus in aurās
aerāque ūmor abit, dēmptō quoque pondere rūrsus
in superōs āēr tenuissimus ēmicat ignēs;
inde retrō redeunt, īdemque retexitur ōrdō.
ignis enim dēnsum spissātus in āera trānsit,               250
hīc in aquās, tellūs glomerātā cōgitur unda.
     'Nec speciēs sua cuique manet, rērumque novātrīx
ex aliīs aliās reparat nātūra figūrās:
nec perit in tōtō quicquam, mihi crēdite, mundō,
sed variat faciemque novat, nāscīque vocātur               255
incipere esse aliud, quam quod fuit ante, morīque
dēsinere illud idem. cum sint hūc forsitan illa,
haec trānslāta illūc, summā tamen omnia cōnstant.
     'Nīl equidem dūrāre diū sub imāgine eādem
crēdiderim: sīc ad ferrum vēnistis ab aurō,               260
saecula, sīc totiēns versa est fortūna locōrum.
vīdī ego, quod fuerat quondam solidissima tellūs,
esse fretum, vīdī factās ex aequore terrās;
et procul ā pelagō conchae iacuēre marīnae,
et vetus inventa est in montibus ancora summīs;               265
quodque fuit campus, vallem dēcursus aquārum
fēcit, et ēluviē mōns est dēductus in aequor,
eque palūdōsa siccīs humus āret harēnīs,
quaeque sitim tulerant, stāgnāta palūdibus ūment.
hīc fontēs nātūra novōs ēmīsit, at illīc               270
clausit, et aut īmīs commōta tremōribus orbis
flūmina prōsiliunt, aut exsiccāta resīdunt.
sīc ubi terrēnō Lycus est ēpōtus hiātū,
existit procul hinc aliōque renāscitur ōre;
sīc modo conbibitur, tēctō modo gurgite lāpsus               275
redditur Argolicīs ingēns Erasīnus in arvīs,
et Mȳsum capitisque suī rīpaeque priōris
paenituisse ferunt, aliā nunc īre Caīcum;
nec nōn Sīcaniās volvēns Amenānus harēnās
nunc fluit, interdum suppressīs fontibus āret.               280
ante bibēbātur, nunc, quās contingere nōlīs,
fundit Anigrus aquās, postquam, nisi vātibus omnīs
ēripienda fidēs, illīc lāvēre bimembrēs
vulnera, clāvigerī quae fēcerat Herculis arcus.
quid? nōn et Scythicīs Hypanis dē montibus ortus,               285
quī fuerat dulcis, salibus vitiātur amārīs?
     'Flūctibus ambītae fuerant Antissa Pharōsque
et Phoenissa Tyrōs: quārum nunc īnsula nūlla est.
Leucada continuam veterēs habuēre colōnī:
nunc freta circūeunt; Zanclē quoque iūncta fuisse               290
dīcitur Ītaliae, dōnec cōnfīnia pontus
abstulit et mediā tellūrem reppulit undā;
sī quaerās Helicēn et Būrīn, Āchāidas urbēs,
inveniēs sub aquīs, et adhūc ostendere nautae
inclīnāta solent cum moenibus oppida mersīs.               295
est prope Pitthēam tumulus Troezēna, sine ūllīs
arduus arboribus, quondam plānissima campī
ārea, nunc tumulus; nam (rēs horrenda relātū)
vīs fera ventōrum, caecīs inclūsa cavernīs,
exspīrāre aliquā cupiēns luctātaque frūstrā                300
līberiōre fruī caelō, cum carcere rīma
nūlla foret tōtō nec pervia flātibus esset,
extentam tumefēcit humum, ceu spīritus ōris
tendere vēsīcam solet aut dērepta bicornī
terga caprō; tumor ille locī permānsit et altī               305
collis habet speciem longōque indūruit aevō.
     'Plūrima cum subeant audīta et cognita nōbīs,
pauca super referam. quid? nōn et lympha figūrās
datque capitque novās? mediō tua, corniger Ammōn,
unda diē gelidā est, ortūque obitūque calēscit,               310
admōtīs Athamānās aquīs accendere lignum
nārrātur, minimōs cum lūna recessit in orbēs.
flūmen habent Ciconēs, quod pōtum saxea reddit
vīscera, quod tāctīs indūcit marmorā rēbus;
Crāthis et huic Subārīs nostrīs conterminus ōris               315
ēlectrō similēs faciunt aurōque capillōs;
quodque magis mīrum est, sunt, quī nōn corpora tantum,
vērum animōs etiam valeant mūtāre liquōrēs:
cui nōn audīta est obscēnae Salmacis undae
Aethiopēsque lacūs? quōs sī quis faucibus hausit,               320
aut furit aut patitur mīrum gravitāte sopōrem;
Clītoriō quīcumque sitim dē fonte levāvit,
vīna fugit gaudetque merīs abstēmius undīs,
seu vīs est in aquā calidō contrāria vīnō,
sīve, quod indigenae memorant, Amȳthāone nātus,               325
Proetidas attonitās postquam per carmen et herbās
ēripuit furiīs, pūrgāmina mentis in illās
mīsit aquās, odiumque merī permānsit in undīs.
huic fluit effectū dispār Lyncēstius amnis,
quem quīcumque parum moderātō gutture trāxit,               330
haut aliter titubat, quam sī mera vīna bibisset.
est locus Arcadiae, Pheneōn dīxēre priōrēs,
ambiguīs suspectus aquīs, quās nocte timētō:
nocte nocent pōtae, sine noxā lūce bibuntur;
sīc aliās aliāsque lacūs et flūmina vīrēs               335
concipiunt.++tempusque fuit, quō nāvit in undīs,
nunc sedet Ortygiē; timuit concursibus Argō
undārum sparsās Symplēgadas ēlīsārum,
quae nunc inmōtae perstant ventīsque resistunt.
nec quae sulphūreis ārdet fornācibus Aetnē,               340
ignea semper erit, neque enim fuit ignea semper.
nam sīve est animal tellūs et vīvit habetque
spīrāmenta locīs flammam exhālantia multīs,
spīrandī mūtāre viās, quotiēnsque movētur,
hās fīnīre potest, illās aperīre cavernās;               345
sīve levēs īmīs ventī cohibentur in antrīs
saxaque cum saxīs et habentem sēmina flammae
māteriam iactant, ea concipit ictibus ignem,
antra relinquentur sēdātīs frīgida ventīs;
sīve bitūmineae rapiunt incendia vīrēs,               350
lūteave exiguīs ārdēscunt sulphura fūmīs,
nempe, ubi terra cibōs alimentaque pinguia flammae
nōn dabit absūmptīs per longum vīribus aevum,
nātūraeque suum nūtrīmen dēerit edācī,
nōn feret illa famem dēsertaque dēseret ignis.               355
     'Esse virōs fāma est in Hyperboreā Pallēnē,
quī soleant levibus vēlārī corpora plūmīs,
cum Trītōniacam noviēns subiēre palūdem;
haut equidem crēdō: sparsae quoque membra venēnīs
exercēre artēs Scythidēs memorantur eāsdem.               360
     'Sīquā fidēs rēbus tamen est addenda probātis,
nōnne vidēs, quaecumque morā fluidōve calōre
corpora tābuerint, in parva animālia vertī?
in scrobe dēiectō mactātōs obrue taurōs
(cognitā rēs ūsū): dē putrī viscēre passim               365
flōrilegae nāscuntur apēs, quae mōre parentum
rūra colunt operīque favent in spemque labōrant.
pressus humō bellātor equus crābrōnis orīgō est;
concava lītoreō sī dēmās bracchia cancrō,
cētera suppōnās terrae, dē parte sepultā               370
scorpius exībit caudāque minābitur unca;
quaeque solent cānīs frondēs intexere fīlīs
agrestēs tineae (rēs observāta colōnīs)
fērālī mūtant cum pāpiliōne figūram.
     'Sēmina līmus habet viridēs generantia rānās,               375
et generat truncās pedibus, mox apta natandō
crūra dat, utque eadem sint longīs saltibus apta,
posterior partēs superat mēnsūra priōrēs.
nec catulus, partū quem reddidit ursa recentī,
sed male vīva carō est; lambendō māter in artūs               380
fingit et in fōrmam, quantam capit ipse, redūcit.
nōnne vidēs, quōs cēra tegit sexangula fētus
melliferārum apium sine membrīs corpora nāscī
et sērōsque pedēs sērāsque adsūmere pennās?
Iūnōnis volucrem, quae caudā sīdera portat,               385
armigerumque Iovis Cytherēiadasque columbās
et genus omne avium mediīs ē partibus ōvī,
nī scīret fierī, fierī quis posse putāret?
sunt quī, cum clausō putrefacta est spīna sepulcrō,
mūtārī crēdant hūmānās angue medullās.               390
     'Haec tamen ex aliīs generis prīmōrdia dūcunt,
ūna est, quae reparet sēque ipsa resēminet, āles:
Assyriī phoenīca vocant; nōn frūge neque herbīs,
sed tūris lacrimīs et sūcō vīvit amōmī.
haec ubi quīnque suae conplēvit saecula vītae,               395
īlicet in rāmīs tremulaeque cacūmine palmae
unguibus et pūrō nīdum sibi cōnstruit ōre,
quō simul ac casiās et nardī lēnis aristās
quassaque cum fulvā substrāvit cinnama murrā,
sē super inpōnit fīnitque in odōribus aevum.               400
inde ferunt, totidem quī vīvere dēbeat annōs,
corpore dē patriō parvum phoenīca renāscī;
cum dedit huic aetās vīrēs, onerīque ferendō est,
ponderibus nīdī rāmōs levat arboris altae
fertque pius cūnāsque suās patriumque sepulcrum               405
perque levēs aurās Hyperīonis urbe potītus
ante forēs sacrās Hyperīonis aede repōnit.
     'Sī tamen est aliquid mīrae novitātis in istīs,
alternāre vicēs et, quae modo fēmina tergō
passa marem est, nunc esse marem mīrēmur hyaenam;                410
id quoque, quod ventīs animal nūtrītur et aura,
prōtinus adsimulat, tetigit quōscumque colōrēs.
victa racēmiferō lyncās dedit India Bacchō:
ē quibus, ut memorant, quicquid vēsīca remīsit,
vertitur in lapidēs et congelat āere tāctō.               415
sīc et cūralium quō prīmum contigit aurās
tempore, dūrēscit: mollis fuit herba sub undīs.
     'Dēsinet ante diēs et in altō Phoebus anhēlōs
aequore tinguet equōs, quam cōnsequar omnia verbīs
in speciēs trānslāta novās: sīc tempora vertī               420
cernimus atque illās adsūmere rōbora gentēs,
concidere hās; sīc magna fuit cēnsūque virīsque
perque decem potuit tantum dare sanguinis annōs,
nunc humilis veterēs tantummodo Troia ruīnās
et prō dīvitiīs tumulōs ostendit avōrum.               425
clāra fuit Spartē, magnae viguēre Mycēnae,
nec nōn et Cēcropis, nec nōn Amphīonis arcēs.
vīle solum Spartē est, altae cecidēre Mycēnae,
Oedipodīoniae quid sunt, nisi nōmina, Thēbae?
quid Pandīoniae restant, nisi nōmen, Athēnae?               430
nunc quoque Dardaniam fāma est cōnsurgere Rōmam,
Appennīnigenae quae proxima Thybridis undīs
mōle sub ingentī rērum fundāmina pōnit:
haec igitur fōrmam crēscendō mūtat et ōlim
inmēnsī caput orbis erit! sīc dīcere vātēs               435
fāticināsque ferunt sortēs, quantumque recordor,
Prīamidēs Helenus flentī dubiōque salūtis               438
dīxerat Aenēae, cum rēs Troiāna labāret:               437
"nāte deā, sī nōta satis praesāgia nostrae               439
mentis habēs, nōn tōta cadet tē sospite Troiā!
flamma tibī ferrumque dabunt iter: ībis et ūna
Pergama rapta ferēs, dōnec Troiaeque tibīque
externum patriā contingat amīcius arvum,
urbem et iam cernō Phrygiōs dēbēre nepōtēs,
quanta nec est nec erit nec vīsa priōribus annīs.               445
hanc aliī procerēs per saecula longa potentem,
sed dominam rērum dē sanguine nātūs Iūlī
efficiet, quō cum tellūs erit ūsa, fruentur
aetheriae sēdēs, caelumque erit exitus illī."
haec Helenum cecinisse penātigerō Aenēae               450
mente memor referō cognātaque moenia laetor
crēscere et ūtiliter Phrygibus vīcisse Pelasgōs.
     'Nē tamen oblītīs ad mētam tendere longē
exspatiēmur equīs, caelum et quodcumque sub illō est,
inmūtat fōrmās, tellūsque et quicquid in illā est.               455
nōs quoque, pars mundī, quoniam nōn corpora sōlum,
vērum etiam volucrēs animae sumus, inque ferīnās
possumus īre domōs pecudumque in pectora condī,
corpora, quae possint animās habuisse parentum
aut frātrum aut aliquō iūnctōrum foedere nōbīs               460
aut hominum certē, tūta esse et honesta sināmus
nēve Thyestēīs cumulēmus vīscera mēnsīs!
quam male cōnsuēscit, quem sē parat ille cruōrī
inpius hūmānō, vitulī quī guttura ferrō
rumpit et inmōtās praebet mūgītibus aurēs,               465
aut quī vāgītūs similēs puerīlibus haedum
ēdentem iugulāre potest aut ālite vēscī,
cui dedit ipse cibōs! quantum est, quod dēsit in istīs
ad plēnum facinus? quō trānsitus inde parātur?
bōs aret aut mortem seniōribus inputet annīs,               470
horriferum contrā boreān ovis arma ministret,
ūbera dent saturae manibus pressanda capellae!
rētia cum pedicīs laqueōsque artēsque dolōsās
tollite! nec volucrem viscātā fallite virgā
nec formīdātīs cervōs inclūdite pinnīs               475
nec cēlāte cibīs uncōs fallācibus hāmōs;
perditē sīquā nocent, vērum haec quoque perditē tantum:
ōra cruōre vacent alimentaque mītia carpant!'
     Tālibus atque aliīs īnstrūctō pectore dictīs
in patriam remeāsse ferunt ultrōque petītum               480
accēpisse Numam populī Latiālis habēnās.
coniuge quī fēlīx nymphā ducibusque Camēnīs
sacrificōs docuit rītūs gentemque ferōcī
adsuētam bellō pācis trādūxit ad artēs.
quī postquam senior rēgnumque aevumque perēgit,               485
exstīnctum Latiaeque nurūs populusque patrēsque
dēflēvēre Numam; nam coniūnx urbe relicta
vallis Arīcīnae dēnsīs latet abdita silvīs
sacraque Orestēae gemitū questūque Diānae
inpedit. ā! quotiēns nymphae nemorisque lacūsque,               490
nē faceret, monuēre et cōnsōlantia verba
dīxērunt! quotiēns flentī Thēsēius hērōs
'siste modum,' dīxit 'neque enim fortūna querenda
sōla tua est; similēs aliōrum respice cāsūs:
mītius ista ferēs, utinamque exempla dolentem               495
nōn mea tē possent relevāre! sed et mea possunt.
     'Fandō aliquem Hippolytum vestrās sī contigit aurēs
crēdulitāte patris, scelerātae fraude novercae
occubuisse necī, mīrābere, vixque probābō,
sed tamen ille ego sum. mē Pāsiphaēia quondam               500
temptātum frūstrā patrium temerāre cubīle,
quod voluit, fīnxit voluisse et, crīmine versō
(indiciīne metū magis offēnsāne repulsae?)
damnāvit, meritumque nihil pater ēicit urbe
hostīlīque caput prece dētestātur euntīs.               505
Pitthēam profugō currū Troezēna petēbam
iamque Corinthiacī carpēbam lītora pontī,
cum mare surrēxit, cumulusque inmānis aquārum
in montis speciem curvārī et crēscere vīsus
et dare mūgītūs summōque cacūmine findī;               510
corniger hinc taurus ruptīs expellitur undīs
pectoribusque tenus mollēs ērēctus in aurās
nāribus et patulō partem maris ēvomit ōre.
corda pavent comitum, mihi mēns interrita mānsit
exiliīs contenta suīs, cum colla ferōcēs               515
ad freta convertunt adrēctīsque auribus horrent
quadrupedēs mōnstrīque metū turbantur et altīs
praecipitant currum scopulīs; ego dūcere vāna
frēna manū spūmīs albentibus oblita luctor
et retrō lentās tendō resupīnus habēnās.               520
nec tamen hās vīrēs rabiēs superāsset equōrum,
nī rota, perpetuum quā circumvertitur axem,
stīpitis occursū frācta ac disiecta fuisset.
excutior currū, lōrīsque tenentibus artūs
vīscera vīva trahī, nervōs in stipe tenērī,                525
membra rapī partim partimque reprēnsa relinquī,
ossa gravem dare frācta sonum fessamque vidērēs
exhālārī animam nūllāsque in corpore partēs,
nōscere quās possēs: ūnumque erat omnia vulnus.
num potes aut audēs clādī conpōnere nostrae,               530
nympha, tuam? vīdī quoque lūce carentia rēgna
et lacerum fōvī Phlegethontide corpus in undā,
nec nisi Apollineae validō medicāmine prōlis
reddita vīta foret; quam postquam fortibus herbīs
atque ope Paeoniā Dīte indignante recēpī,               535
tum mihi, nē praesēns augērem mūneris huius
invidiam, dēnsās obiēcit Cynthia nūbēs,
utque forem tūtus possemque inpūne vidērī,
addidit aetātem nec cognōscenda relīquit
ōra mihī Crētēnque diū dubitāvit habendam               540
trāderet an Dēlon: Dēlō Crēteque relictīs
hic posuit nōmenque simul, quod possit equōrum
admonuisse, iubet dēpōnere "quī" que "fuistī
Hippolytus," dīxit "nunc īdem Virbius estō!"
hoc nemus inde colō dē dīsque minōribus ūnus               545
nūmine sub dominae lateō atque accēnseor illī.'
     Nōn tamen Ēgeriae lūctūs aliēna levāre
damna valent; montīsque iacēns rādīcibus īmīs
līquitur in lacrimās, dōnec pietāte dolentis
mōta soror Phoebī gelidum dē corpore fontem               550
fēcit et aeternās artūs tenuāvit in undās.
     Et nymphās tetigit nova rēs, et Amāzone nātus
haut aliter stupuit, quam cum Tyrrhēnus arātor
fātālem glaebam mediīs adspexit in arvīs
sponte suā prīmum nūllōque agitante movērī,               555
sūmere mox hominis terraeque āmittere fōrmam
ōraque ventūrīs aperīre recentia fātīs:
indigenae dīxēre Tagēn, quī prīmus Etrūscam
ēdocuit gentem cāsūs aperīre futūrōs;
utve Palātīnīs haerentem collibus ōlim               560
cum subitō vīdit frondēscere Rōmulus hastam,
quae rādīce novā, nōn ferrō stābat adāctō
et iam nōn tēlum, sed lentī vīminis arbor
nōn exspectātās dabat admīrantibus umbrās;
aut sua flūmineā cum vīdit Cīpus in undā               565
cornua (vīdit enim) falsamque in imāgine crēdēns
esse fidem, digitīs ad frontem saepe relātīs,
quae vīdit, tetigit, nec iam sua lūmina damnāns
restitit, ut victor domitō remeābat ab hoste,
ad caelumque oculōs et eōdem bracchia tollēns               570
'quicquid,' ait 'superī, mōnstrō portenditur istō,
seu laetum est, patriae laetum populōque Quirīnī,
sīve mināx, mihi sit.' viridīque ē caespite factās
plācat odōrātīs herbōsās ignibus ārās
vīnaque dat paterīs mactātārumque bidentum,               575
quid sibi significent, trepidantia cōnsulit exta;
quae simul adspexit Tyrrhēnae gentis haruspex,
magna quidem rērum mōlīmina vīdit in illīs,
nōn manifēsta tamen; cum vērō sustulit ācre
ā pecudis fibrīs ad Cīpī cornua lūmen,               580
'rēx,' ait 'ō! salvē! tibi enim, tibi, Cīpe, tuīsque
hīc locus et Latiae pārēbunt cornibus arcēs.
tū modo rumpe morās portāsque intrāre patentēs
adproperā! sīc fāta iubent; namque urbe receptus
rēx eris et scēptrō tūtus potiēre perennī.'               585
rettulit ille pedem torvamque ā moenibus urbis
āvertēns faciem 'procul, ā! procul omnia' dīxit
'tālia dī pellant! multōque ego iūstius aevum
exul agam, quam mē videant Capitōlia rēgem.'
dīxit et extemplō populumque gravemque senātum               590
convocat, ante tamen pācālī cornua laurō
vēlat et aggeribus factīs ā mīlite fortī
īnsistit prīscōsque deōs ē mōre precātus
'est' ait 'hīc ūnus, quem vōs nisi pellitis urbe,
rēx erit: is quī sit, signō, nōn nōmine dīcam:               595
cornua fronte gerit! quem vōbīs indicat augur,
sī Rōmam intrārit, famulāria iūra datūrum.
ille quidem potuit portās inrumpere apertās,
sed nōs obstitimus, quamvīs coniūnctior illō
nēmō mihi est: vōs urbe virum prohibēte, Quirītēs,               600
vel, sī dignus erit, gravibus vincīte catēnīs
aut fīnīte metum fātālis morte tyrannī!'
quālia succīnctīs, ubi trux īnsībilat eurus,
murmura pīnētīs fīunt, aut quālia flūctūs
aequoreī faciunt, sīquis procul audiat illōs,               605
tāle sonat populus; sed per cōnfūsa frementīs
verba tamen vulgī vōx ēminet ūna 'quis ille est?'
et spectant frontēs praedictaque cornua quaerunt.
rūrsus ad hōs Cīpus 'quem poscitis,' inquit 'habētis'
et dēmptā capitī populō prohibente corōnā               610
exhibuit geminō praesignia tempora cornū.
dēmīsēre oculōs omnēs gemitumque dedēre
atque illud meritīs clārum (quis crēdere possit?)
invītī vīdēre caput: nec honōre carēre
ulterius passī fēstam inposuēre corōnam;               615
at procerēs, quoniam mūrōs intrāre vetāris,
rūris honōrātī tantum tibi, Cīpe, dedēre,
quantum dēpressō subiectīs bōbus arātrō
conplectī possēs ad fīnem lūcis ab ortū.
cornuaque aerātīs mīram referentia fōrmam               620
postibus īnsculpunt, longum mānsūra per aevum.
     Pandite nunc, Mūsae, praesentia nūmina vātum,
(scītis enim, nec vōs fallit spatiōsa vetustās,)
unde Corōnīdēn circumflua Thybridis altī
īnsula Rōmuleae sacrīs adiēcerit urbis.               625
     Dīra luēs quondam Latiās vitiāverat aurās,
pallidaque exsanguī squālēbant corpora morbō.
fūneribus fessī postquam mortālia cernunt
temptāmenta nihil, nihil artēs posse medentum,
auxilium caeleste petunt mediamque tenentēs               630
orbis humum Delphōs adeunt, ōrācula Phoebī,
utque salūtiferā miserīs succurrere rēbus
sorte velit tantaeque urbis mala fīniat, ōrant:
et locus et laurus et, quās habet ipse, pharetrae
intremuēre simul, cortīnaque reddidit īmō               635
hanc adytō vōcem pavefactaque pectora mōvit
'quod petis hinc, propiōre locō, Rōmāne, petīssēs,
et pete nunc propiōre locō: nec Apolline vōbīs,
quī minuat lūctūs, opus est, sed Apolline nātō.
īte bonīs avibus prōlemque accersītē nostram.'               640
iussa deī prūdēns postquam accēpēre senātus,
quam colat, explōrant, iuvenis Phoebēius urbem,
quīque petant ventīs Epidauria lītora, mittunt;
quae simul incurvā missī tetigēre carīnā,
concilium Grāiōsque patrēs adiēre, darentque,               645
ōrāvēre, deum, quī praesēns fūnera gentis
fīniat Ausoniae: certās ita dīcere sortēs.
dissīdet et variat sententia, parsque negandum
nōn putat auxilium, multī retinēre suamque
nōn ēmittere opem nec nūmina trādere suādent:               650
dum dubitant, sēram pepulēre crepuscula lūcem;
umbraque tellūris tenebrās indūxerat orbī,
cum deus in somnīs opifer cōnsistere vīsus
ante tuum, Rōmāne, torum, sed quālis in aede
esse solet, baculumque tenēns agreste sinistra               655
caesariem longae dextrā dēdūcere barbae
et placidō tālēs ēmittere pectore vōcēs:
'pōne metus! veniam simulācraque nostra relinquam.
hunc modo serpentem, baculum quī nexibus ambit,
perspice et usque notā vīsū, ut cognōscere possīs!               660
vertar in hunc: sed maior erō tantusque vidēbor,
in quantum vertī caelestia corpora dēbent.'
extemplō cum vōce deus, cum vōce deōque
somnus abit, somnīque fugam lūx alma secūta est.
postera sīdereōs aurōra fugāverat ignēs:                665
incertī, quid agant, procerēs ad templa petītī
conveniunt operōsa deī, quāque ipse morārī
sēde velit, signīs caelestibus indicet, ōrant.
vix bene dēsierant, cum cristīs aureus altīs
in serpente deus praenūntia sībila mīsit               670
adventūque suō signumque ārāsque forēsque
marmoreumque solum fastīgiaque aurea mōvit
pectoribusque tenus mediā sublīmis in aede
cōnstitit atque oculōs circumtulit igne micantēs:
territa turba pavet, cognōvit nūmina castōs               675
ēvīnctus vittā crīnēs albente sacerdōs
et 'deus ēn, deus est! animīs linguīsque favēte,
quisquis ades!' dīxit 'sīs, ō pulcherrime, vīsus
ūtiliter populōsque iuvēs tua sacra colentēs!'
quisquis adest, iussum venerātur nūmen, et omnēs               680
verba sacerdōtis referunt gemināta piumque
Aeneadae praestant et mente et vōce favōrem.
adnuit hīs mōtīsque deus rata pignora cristīs
ter repetīta dedit vibrātā sībila linguā;
tum gradibus nitidīs dēlābitur ōraque retrō               685
flectit et antīquās abitūrus respicit ārās
adsuētāsque domōs habitātaque templa salūtat.
inde per iniectīs adopertam flōribus ingēns
serpit humum flectitque sinūs mediamque per urbem
tendit ad incurvō mūnītōs aggere portus.               690
restitit hīc agmenque suum turbaeque sequentis
officium placidō vīsus dīmittere vultū
corpus in Ausoniā posuit rate: nūminis illa
sēnsit onus, pressā estque deī gravitāte carīnā;
Aeneadae gaudent caesōque in lītore taurō               695
torta corōnātae solvunt retinācula nāvis.
inpulerat levis aura ratem: deus ēminet altē
inpositāque premēns puppim cervīce recurvam
caeruleās dēspectat aquās modicīsque per aequor
Īōnium zephyrīs sextae Pallantidos ortū               700
Ītaliam tenuit praeterque Lacīnia templō
nōbilitāte deae Scylacēaque lītora fertur;
linquit Iāpygiam laevīsque Amphrīsia rēmīs
saxa fugit, dextrā praerupta Cocinthia parte,
Rōmethiumque legit Caulōnaque Nāryciamque               705
ēvincitque fretum Siculīque angusta Pelōrī
Hippotadaeque domōs rēgis Temesēsque metalla
Leucosiamque petit tepidīque rosāria Paestī.
inde legit Capreās prōmunturiumque Minervae
et Surrentīnō generōsōs palmite collēs               710
Herculeamque urbem Stabiāsque et in ōtia nātam
Parthenopēn et ab hāc Cūmaeae templa Sibyllae.
hinc calidī fontēs lentisciferumque tenētur
Līternum multamque trahēns sub gurgite harēnam
Volturnus niveīsque frequēns Sinuessa columbīs               715
Minturnaeque gravēs et quam tumulāvit alumnus
Antiphataeque domūs Trāchāsque obsessa palūde
et tellūs Circaeā et spissī lītoris Antium.
hūc ubi vēliferam nautae advertēre carīnam,
(asper enim iam pontus erat), deus explicat orbēs               720
perque sinūs crēbrōs et magna volūmina lābēns
templa parentis init flāvum tangentia lītus.
aequore plācātō patriās Epidaurius ārās
linquit et hospitiō iūnctī sibi nūminis ūsus
lītoream tractū squāmae crepitantis harēnam               725
sulcat et innīxus moderāmine nāvis in altā
puppe caput posuit, dōnec Castrumque sacrāsque
Lāvīnī sēdēs Tiberīnaque ad ōstia vēnit.
hūc omnis populī passim mātrumque patrumque
obvia turba ruit, quaeque ignēs, Trōica, servant,               730
Vesta, tuōs, laetōque deum clāmōre salūtant.
quāque per adversās nāvis cita dūcitur undās,
tūra super rīpās ārīs ex ōrdine factīs
parte ab utrāque sonant et odōrant āera fūmīs,
ictaque coniectōs incalfacit hostia cultrōs.               735
iamque caput rērum, Rōmānam intrāverat urbem:
ērigitur serpēns summōque acclīnia mālō
colla movet sēdēsque sibī circumspicit aptās.
scinditur in geminās partēs circumfluus amnis
(Īnsula nōmen habet) laterumque ā parte duōrum               740
porrigit aequālēs mediā tellūre lacertōs:
hūc sē dē Latiā pīnū Phoebēius anguis
contulit et fīnem speciē caeleste resūmptā
lūctibus inposuit vēnitque salūtifer urbī.
     Hic tamen accessit dēlūbrīs advena nostrīs:               745
Caesar in urbe suā deus est; quem Mārte togāque
praecipuum nōn bella magis fīnīta triumphīs
rēsque domī gestae properātaque glōria rērum
in sīdus vertēre novum stēllamque comantem,
quam sua prōgeniēs; neque enim dē Caesaris āctīs                750
ūllum maius opus, quam quod pater exstitit huius:
scīlicet aequoreōs plūs est domuisse Britannōs
perque papȳriferī septemflua flūmina Nīlī
victrīcēs ēgisse ratēs Numidāsque rebellēs
Cīnyphiumque Iubam Mithridātēīsque tumentem               755
nōminibus Pontum populō adiēcisse Quirīnī
et multōs meruisse, aliquōs ēgisse triumphōs,
quam tantum genuisse virum, quō praeside rērum
hūmānō generī, superī, fāvistis abundē!
nē foret hīc igitur mortālī sēmine crētus,               760
ille deus faciendus erat; quod ut aurea vīdit
Aenēae genetrīx, vīdit quoque trīste parārī
pontificī lētum et coniūrāta arma movērī,
palluit et cūnctīs, ut cuique erat obvia, dīvīs
'adspice,' dīcēbat 'quantā mihi mōle parentur               765
īnsidiae, quantāque caput cum fraude petātur,
quod dē Dardaniō sōlum mihi restat Iūlō.
sōlāne semper erō iūstīs exercitā cūrīs,
quam modo Tȳdīdae Calydōnia vulneret hastā,
nunc male dēfēnsae cōnfundant moenia Troiae,               770
quae videam nātum longīs errōribus āctum
iactārīque fretō sēdēsque intrāre silentum
bellaque cum Turnō gerere, aut, sī vēra fatēmur,
cum Iūnōne magis? quid nunc antīqua recordor
damna meī generis? timor hīc meminisse priōrum               775
nōn sinit; ēn acuī scelerātōs cernitis ēnsēs.
quōs prohibēte, precor, facinusque repellite nēve
caede sacerdōtīs flammās exstinguite Vestae!'
     Tālia nēquīquam tōtō Venus ānxia caelō
verba iacit superōsque movet, quī rumpere quamquam               780
ferrea nōn possunt veterum dēcrēta sorōrum,
signa tamen lūctūs dant haut incerta futūrī;
arma ferunt inter nigrās crepitantia nūbēs
terribilēsque tubās audītaque cornua caelō
praemonuisse nefās; sōlis quoque trīstis imāgō               785
lūrida sollicitīs praebēbat lūmina terrīs;
saepe facēs vīsae mediīs ārdēre sub astrīs,
saepe inter nimbōs guttae cecidēre cruentae;
caerulus et vultum ferrūgine Lūcifer ātra
sparsus erat, sparsī lūnārēs sanguine currūs;               790
trīstia mīlle locīs Stygius dedit ōmina būbō,
mīlle locīs lacrimāvit ebur, cantūsque feruntur
audītī sānctīs et verba minantia lūcīs.
victima nūlla litat, magnōsque īnstāre tumultūs
fibra monet, caesumque caput reperītur in extīs,               795
inque forō circumque domōs et templa deōrum
nocturnōs ululāsse canēs umbrāsque silentum
errāvisse ferunt mōtamque tremōribus urbem.
nōn tamen īnsidiās ventūraque vincere fāta
praemonitūs potuēre deum, strictīque feruntur               800
in templum gladiī: neque enim locus ūllus in urbe
ad facinus dīramque placet nisi cūria caedem.
tum vērō Cytherēa manū percussit utrāque
pectus et Aeneadēn mōlītur condere nūbe,
quā prius īnfēstō Paris est ēreptus Atrīdae,               805
et Diomēdēōs Aenēās fūgerat ēnsēs.
tālibus hanc genitor: 'sōla īnsuperābile fātum,
nāta, movēre parās? intrēs licet ipsa sorōrum
tēcta trium: cernēs illīc mōlīmine vastō
ex aere et solidō rērum tabulāria ferrō,               810
quae neque concursum caelī neque fulminis īram
nec metuunt ūllās tūta atque aeterna ruīnās;
inveniēs illīc incīsā adamante perennī
fāta tuī generis: lēgī ipse animōque notāvī
et referam, nē sīs etiamnum ignāra futūrī.               815
hic sua conplēvit, prō quō, Cytherēa, labōrās,
tempora, perfectīs, quōs terrae dēbuit, annīs.
ut deus accēdat caelō templīsque colātur,
tū faciēs nātusque suus, quī nōminis hērēs
inpositum feret ūnus onus caesīque parentīs               820
nōs in bella suōs fortissimus ultor habēbit.
illius auspiciīs obsessae moenia pācem
victa petent Mutinae, Pharsālia sentiet illum,
Ēmathiīque iterum madefīent caede Philippī,
et magnum Siculīs nōmen superābitur undīs,               825
Rōmānīque ducis coniūnx Aegyptia taedae
nōn bene fīsa cadet, frūstrāque erit illa mināta,
servītūra suō Capitōlia nostra Canōpō.
quid tibi barbariam gentēsque ab utrōque iacentēs
ōceanō numerem? quodcunque habitābile tellūs               830
sustinet, huius erit: pontus quoque serviet illī!
     'Pāce datā terrīs animum ad cīvīlia vertet
iūra suum lēgēsque feret iūstissimus auctor
exemplōque suō mōrēs reget inque futūrī
temporis aetātem ventūrōrumque nepōtum               835
prōspiciēns prōlem sānctā dē coniuge nātam
ferre simul nōmenque suum cūrāsque iubēbit,
nec nisi cum senior meritīs aequāverit annōs,
aetheriās sēdēs cognātaque sīdera tanget.
hanc animam intereā caesō dē corpore raptam               840
fac iubar, ut semper Capitōlia nostra forumque
dīvus ab excelsā prōspectet Iūlius aede!'
     Vix ea fātus erat, mēdī cum sēde senātūs
cōnstitit alma Venus nūllī cernenda suīque
Caesaris ēripuit membrīs nec in āera solvī               845
passa recentem animam caelestibus intulit astrīs
dumque tulit, lūmen capere atque ignēscere sēnsit
ēmīsitque sinū: lūnā volat altius illa
flammiferumque trahēns spatiōsō līmite crīnem
stēlla micat nātīque vidēns bene facta fatētur               850
esse suīs maiōra et vincī gaudet ab illō.
hīc sua praeferrī quamquam vetat ācta paternīs,
lībera fāma tamen nūllīsque obnoxia iussīs
invītum praefert ūnāque in parte repugnat:
sīc magnus cēdit titulīs Agamemnonis Atreus,               855
Aegeā sīc Thēseus, sīc Peleā vīcit Achillēs;
dēnique, ut exemplīs ipsōs aequantibus ūtar,
sīc et Sāturnus minor est Iove: Iuppiter arcēs
temperat aetheriās et mundī rēgna trifōrmīs,
terra sub Augustō est; pater est et rēctor uterque.               860
dī, precor, Aenēae comitēs, quibus ēnsis et ignīs
cessērunt, dīque Indigetēs genitorque Quirīnē
urbis et invictī genitor Grādīve Quirīnī
Vestaque Caesareōs inter sacrāta penātēs,
et cum Caesareā tū, Phoebe domestice, Vesta,               865
quīque tenēs altus Tarpēiās Iuppiter arcēs,
quōsque aliōs vātī fās appellāre piumque est:
tarda sit illa diēs et nostrō sērior aevō,
quā caput Augustum, quem temperat, orbe relictō
accēdat caelō faveatque precantibus absēns!               870
     Iamque opus exēgī, quod nec Iovis īra nec ignis
nec poterit ferrum nec edāx abolēre vetustās.
cum volet, illa diēs, quae nīl nisi corporis huius
iūs habet, incertī spatium mihi fīniat aevī:
parte tamen meliōre meī super alta perennīs               875
astra ferar, nōmenque erit indēlēbile nostrum,
quāque patet domitīs Rōmāna potentia terrīs,
ōre legar populī, perque omnia saecula fāma,
sīquid habent vērī vātum praesāgia, vīvam.