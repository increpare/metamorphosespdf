     At nōn Alcithoē Minyēias orgia cēnset
accipienda deī, sed adhūc temerāria Bacchum
prōgeniem negat esse Iovis sociāsque sorōrēs
inpietātis habet. fēstum celebrāre sacerdōs
inmūnēsque operum famulās domināsque suōrum               5
pectora pelle tegī, crīnālēs solvere vittās,
serta comā, manibus frondentīs sūmere thyrsōs
iusserat et saevam laesī fore nūminis īram
vāticinātus erat: pārent mātrēsque nurūsque
tēlāsque calathōsque īnfectaque pēnsa repōnunt               10
tūraque dant Bacchumque vocant Bromiumque Lyaeumque
ignigenamque satumque iterum sōlumque bimātrem;
additur hīs Nȳseus indētōnsusque Thyōneus
et cum Lēnaeō geniālis cōnsitor ūvae
Nycteliusque Eleleusque parēns et Iacchus et Euhan,               15
et quae praetereā per Grāiās plūrima gentēs
nōmina, Līber, habēs. tibi enim incōnsūmpta iuventa est,
tū puer aeternus, tū fōrmōsissimus altō
cōnspiceris caelō; tibi, cum sine cornibus adstās,
virgineum caput est; Oriēns tibi victus, adusque               20
dēcōlor extrēmō qua tinguitur Indiā Gange.
Penthēa tū, venerande, bipenniferumque Lycūrgum
sacrilegōs mactās, Tyrrhēnaque mittis in aequor
corpora, tū biiugum pictīs īnsignia frēnīs
colla premis lyncum. bacchae satyrīque sequuntur,               25
quīque senex ferulā titubantīs ēbrius artus
sustinet et pandō nōn fortiter haeret asellō.
quācumque ingrederis, clāmor iuvenālis et ūna
fēmineae vōcēs inpulsaque tympana palmīs
concavaque aera sonant longōque forāmine buxus.               30
     'Plācātus mītisque' rogant Ismēnidēs 'adsīs,'
iussaque sacra colunt; sōlae Minyeidēs intus
intempestīvā turbantēs fēsta Minerva
aut dūcunt lānās aut stāmina pollice versant
aut haerent tēlae famulāsque labōribus urguent.               35
ē quibus ūna levī dēdūcēns pollice fīlum
'dum cessant aliae commentaque sacra frequentant,
nōs quoque, quās Pallas, melior dea, dētinet' inquit,
'ūtile opus manuum variō sermōne levēmus
perque vicēs aliquid, quod tempora longa vidērī               40
nōn sinat, in medium vacuās referāmus ad aurēs!'
dicta probant prīmamque iubent nārrāre sorōrēs.
illa, quid ē multīs referat (nam plūrima nōrat),
cōgitat et dubia est, dē tē, Babylōnia, nārret,
Dercetī, quam versā squāmīs vēlantibus artūs               45
stāgna Palaestīnī crēdunt mōtāsse figūrā,
an magis, ut sūmptīs illīus fīlia pennīs
extrēmōs albīs in turribus ēgerit annōs,
nāis an ut cantū nimiumque potentibus herbīs
verterit in tacitōs iuvenālia corpora piscēs,               50
dōnec idem passa est, an, quae pōma alba ferēbat
ut nunc nigra ferat contāctū sanguinis arbor:
hoc placet; hanc, quoniam vulgāris fābula nōn est,
tālibus ōrsa modīs lānā sua fīla sequente:
     'Pȳramus et Thisbē, iuvenum pulcherrimus alter,               55
altera, quās Oriēns habuit, praelāta puellīs,
contiguās tenuēre domōs, ubi dīcitur altam
coctilibus mūrīs cīnxisse Semīramis urbem.
nōtitiam prīmōsque gradūs vīcīnia fēcit,
tempore crēvit amor; taedae quoque iūre coīssent,               60
sed vetuēre patrēs: quod nōn potuēre vetāre,
ex aequō captīs ārdēbant mentibus ambō.
cōnscius omnis abest; nūtū signīsque loquuntur,
quōque magis tegitur, tēctus magis aestuat ignis.
fissus erat tenuī rīmā, quam dūxerat ōlim,               65
cum fieret, pariēs domuī commūnis utrīque.
id vitium nūllī per saecula longa notātum -
quid nōn sentit amor? - prīmī vīdistis amantēs
et vōcīs fēcistis iter, tūtaeque per illud
murmure blanditiae minimō trānsīre solēbant.               70
saepe, ubi cōnstiterant hinc Thisbē, Pȳramus illinc,
inque vicēs fuerat captātus anhēlitus ōris,
"invide" dīcēbant "pariēs, quid amantibus obstās?
quantum erat, ut sinerēs tōtō nōs corpore iungī
aut, hoc sī nimium est, vel ad ōscula danda patērēs?                75
nec sumus ingrātī: tibi nōs dēbēre fatēmur,
quod datus est verbīs ad amīcās trānsitus aurīs."
tālia dīversā nēquīquam sēde locūtī
sub noctem dīxēre "valē" partīque dedēre
ōscula quisque suae nōn pervenientia contrā.               80
postera nocturnōs Aurōra remōverat ignēs,
sōlque pruīnōsās radiīs siccāverat herbās:
ad solitum coiēre locum. tum murmure parvō
multa prius questī statuunt, ut nocte silentī
fallere cūstōdēs foribusque excēdere temptent,               85
cumque domō exierint, urbīs quoque tēcta relinquant,
nēve sit errandum lātō spatiantibus arvō,
conveniant ad busta Ninī lateantque sub umbrā
arboris: arbor ibī niveīs ūberrima pōmīs,
ardua mōrus, erat, gelidō contermina fontī.               90
pācta placent; et lūx, tardē discēdere vīsa,
praecipitātur aquīs, et aquīs nox exit ab īsdem.
     'Callida per tenebrās versātō cardine Thisbē
ēgreditur fallitque suōs adopertaque vultum
pervenit ad tumulum dictāque sub arbore sēdit.               95
audācem faciēbat amor. venit ecce recentī
caede leaena boum spūmantis oblītā rictus
dēpositūra sitim vīcīnī fontis in undā;
quam procul ad lūnae radiōs Babylōnia Thisbē
vīdit et obscūrum timidō pede fūgit in antrum,               100
dumque fugit, tergō vēlāmina lāpsa relīquit.
ut lea saeva sitim multā conpescuit unda,
dum redit in silvās, inventōs forte sine ipsā
ōre cruentātō tenuēs laniāvit amictūs.
sērius ēgressus vestīgia vīdit in altō               105
pulvere certa ferae tōtōque expalluit ōre
Pȳramus; ut vērō vestem quoque sanguine tīnctam
repperit, "ūna duōs" inquit "nox perdet amantēs,
ē quibus illa fuit longā dignissima vīta;
nostra nocēns anima est. ego tē, miseranda, perēmī,               110
in loca plēna metūs quī iussī nocte venīrēs
nec prior hūc vēnī. nostrum dīvellite corpus
et scelerāta ferō cōnsūmite vīscera morsū,
ō quīcumque sub hāc habitātis rūpe leōnēs!
sed timidī est optāre necem." vēlāmina Thisbēs               115
tollit et ad pactae sēcum fert arboris umbram,
utque dedit nōtae lacrimās, dedit ōscula vestī,
"accipe nunc" inquit "nostrī quoque sanguinis haustus!"
quōque erat accīnctus, dēmīsit in īlia ferrum,
nec mora, ferventī moriēns ē vulnere trāxit.               120
ut iacuit resupīnus humō, cruor ēmicat altē,
nōn aliter quam cum vitiātō fistula plumbō
scinditur et tenuī strīdente forāmine longās
ēiaculātur aquās atque ictibus āera rumpit.
arboreī fētūs adspergine caedis in ātram               125
vertuntur faciem, madefactaque sanguine rādīx
purpureō tinguit pendentia mōra colōre.
     'Ecce metū nōndum positō, nē fallat amantem,
illa redit iuvenemque oculīs animōque requīrit,
quantaque vītārit nārrāre perīcula gestit;               130
utque locum et vīsā cognōscit in arbore fōrmam,
sīc facit incertam pōmī color: haeret, an haec sit.
dum dubitat, tremebunda videt pulsāre cruentum
membra solum, retrōque pedem tulit, ōraque buxō
pallidiōra gerēns exhorruit aequoris īnstar,               135
quod tremit, exiguā cum summum stringitur aura.
sed postquam remorāta suōs cognōvit amōrēs,
percutit indignōs clārō plangōre lacertōs
et laniāta comās amplexaque corpus amātum
vulnera supplēvit lacrimīs flētumque cruōrī               140
miscuit et gelidīs in vultibus ōscula fīgēns
"Pȳrame," clāmāvit, "quis tē mihi cāsus adēmit?
Pȳrame, respondē! tua tē cārissima Thisbē
nōminat; exaudī vultūsque attolle iacentēs!"
ad nōmen Thisbēs oculōs ā morte gravātōs               145
Pȳramus ērēxit vīsāque recondidit illa.
     'Quae postquam vestemque suam cognōvit et ēnse
vīdit ebur vacuum, "tua tē manus" inquit "amorque
perdidit, īnfēlīx! est et mihi fortis in ūnum
hoc manus, est et amor: dabit hīc in vulnera vīrēs.               150
persequar extīnctum lētīque miserrima dīcar
causa comesque tuī: quīque ā mē morte revellī
heu sōlā poterās, poteris nec morte revellī.
hoc tamen ambōrum verbīs estōte rogātī,
ō multum miserī meus illīusque parentēs,               155
ut, quōs certus amor, quōs hōra novissima iūnxit,
conpōnī tumulō nōn invideātis eōdem;
at tū quae rāmīs arbor miserābile corpus
nunc tegis ūnīus, mox es tēctūra duōrum,
signa tenē caedīs pullōsque et lūctibus aptōs               160
semper habē fētūs, geminī monimenta cruōris."
dīxit et aptātō pectus mucrōne sub īmum
incubuit ferrō, quod adhūc ā caede tepēbat.
vōta tamen tetigēre deōs, tetigēre parentēs;
nam color in pōmō est, ubi permātūruit, āter,               165
quodque rogīs superest, ūnā requiēscit in urnā.'
     Dēsierat: mediumque fuit breve tempus, et ōrsa est
dīcere Leucōnoe: vōcem tenuēre sorōrēs.
'hunc quoque, sīdereā quī temperat omnia lūce,
cēpit amor Sōlem: Sōlis referēmus amōrēs.               170
prīmus adulterium Veneris cum Mārte putātur
hīc vīdisse deus; videt hic deus omnia prīmus.
indoluit factō Iūnōnigenaeque marītō
fūrta torī fūrtīque locum mōnstrāvit, at illī
et mēns et quod opus fabrīlis dextra tenēbat               175
excidit: extemplō gracilēs ex aere catēnās
rētiaque et laqueōs, quae lūmina fallere possent,
ēlīmat. nōn illud opus tenuissima vincant
stāmina, nōn summō quae pendet arānea tignō;
utque levis tāctus mōmentaque parva sequantur,               180
efficit et lectō circumdata collocat arte.
ut vēnēre torum coniūnx et adulter in ūnum,
arte virī vinclīsque novā ratiōne parātīs
in mediīs ambō dēprēnsī amplexibus haerent.
Lemnius extemplō valvās patefēcit eburnās               185
inmīsitque deōs; illī iacuēre ligātī
turpiter, atque aliquis dē dīs nōn trīstibus optat
sīc fierī turpis; superī rīsēre, diūque
haec fuit in tōtō nōtissima fābula caelō.
     'Exigit indiciī memorem Cytherēia poenam                190
inque vicēs illum, tēctōs quī laesit amōrēs,
laedit amōre parī. quid nunc, Hyperīone nāte,
fōrma colorque tibī radiātaque lūmina prōsunt?
nempe, tuīs omnēs quī terrās ignibus ūris,
ūreris igne novō; quīque omnia cernere dēbēs,               195
Leucothoēn spectās et virgine fīgis in ūnā,
quōs mundō dēbēs, oculōs. modo surgis Eōō
temperiūs caelō, modo sērius incidis undīs,
spectandīque morā brūmālis porrigis hōrās;
dēficis interdum, vitiumque in lūmina mentis               200
trānsit et obscūrus mortālia pectora terrēs.
nec tibi quod lūnae terrīs propiōris imāgō
obstiterit, pallēs: facit hunc amor iste colōrem.
dīligis hanc ūnam, nec tē Clymenēque Rhodosque
nec tenet Aeaeae genetrīx pulcherrima Circēs               205
quaeque tuōs Clytiē quamvīs dēspecta petēbat
concubitūs ipsōque illō grave vulnus habēbat
tempore: Leucothoē multārum oblīvia fēcit,
gentis odōriferae quam fōrmōsissima partū
ēdidit Eurynomē; sed postquam fīlia crēvit,               210
quam māter cūnctās, tam mātrem fīlia vīcit.
rēxit Achaemeniās urbēs pater Orchamus isque
septimus ā prīscō numerātur orīgine Bēlō.
     'Axe sub Hesperiō sunt pāscua Solīs equōrum:
ambrosiam prō grāmine habent; ea fessa diurnīs               215
membra ministeriīs nūtrit reparatque labōrī.
dumque ibi quadrupedēs caelestia pābula carpunt
noxque vicem peragit, thalamōs deus intrat amātōs,
versus in Eurynomēs faciem genetrīcis, et inter
bis sex Leucothoēn famulās ad lūmina cernit               220
lēvia versātō dūcentem stāmina fūsō.
ergō ubi ceu māter cārae dedit ōscula nātae,
"rēs" ait "arcāna est: famulae, discēdite nēve
ēripite arbitrium mātrī sēcrēta loquendī."
pāruerant, thalamōque deus sine teste relictō               225
"ille ego sum" dīxit, "quī longum mētior annum,
omnia quī videō, per quem videt omnia tellūs,
mundī oculus: mihi, crēde, placēs." pavet illa, metūque
et colus et fūsūs digitīs cecidēre remissīs.
ipse timor decuit. nec longius ille morātus               230
in vēram rediit speciem solitumque nitōrem;
at virgō quamvīs inopīnō territa vīsū
victa nitōre deī positā vim passa querellā est.
     'Invīdit Clytiē (neque enim moderātus in illā
Solīs amor fuerat) stimulātaque paelicis īra               235
vulgat adulterium diffāmātamque parentī
indicat. ille ferōx inmānsuētusque precantem
tendentemque manūs ad lūmina Solīs et "ille
vim tulit invītae" dīcentem dēfodit altā
crūdus humō tumulumque super gravis addit harēnae.               240
dissipat hunc radiīs Hyperīone nātus iterque
dat tibi, quā possīs dēfossōs prōmere vultūs;
nec tū iam poterās ēnectum pondere terrae
tollere, nympha, caput corpusque exsangue iacēbās:
nīl illō fertur volucrum moderātor equōrum                245
post Phaethontēōs vīdisse dolentius ignēs.
ille quidem gelidōs radiōrum vīribus artūs
sī queat in vīvum temptat revocāre calōrem;
sed quoniam tantīs fātum cōnātibus obstat,
nectare odōrātō sparsit corpusque locumque               250
multaque praequestus "tangēs tamen aethera" dīxit.
prōtinus inbūtum caelestī nectare corpus
dēlicuit terramque suō madefēcit odōre,
virgaque per glaebās sēnsim rādīcibus āctīs
tūrea surrēxit tumulumque cacūmine rūpit.               255
     'At Clytiēn, quamvīs amor excūsāre dolōrem
indiciumque dolor poterat, nōn amplius auctor
lūcis adit Venerisque modum sibi fēcit in illā.
tābuit ex illō dēmenter amōribus ūsa;
nymphārum inpatiēns et sub Iove nocte diēque               260
sēdit humō nūdā nūdīs incōmpta capillīs,
perque novem lūcēs expers undaeque cibīque
rōre merō lacrimīsque suīs ieiūnia pāvit
nec sē mōvit humō; tantum spectābat euntīs
ōra deī vultūsque suōs flectēbat ad illum.               265
membra ferunt haesisse solō, partemque colōris
lūridus exsanguēs pallor convertit in herbās;
est in parte rubor violaeque simillimus ōrā
flōs tegit. illa suum, quamvīs rādīce tenētur,
vertitur ad Sōlem mūtātaque servat amōrem.'               270
dīxerat, et factum mīrābile cēperat aurīs;
pars fierī potuisse negant, pars omnia vērōs
posse deōs memorant: sed nōn est Bacchus in illīs.
     Poscitur Alcithoē, postquam siluēre sorōrēs.
quae radiō stantis percurrēns stāmina tēlae               275
'vulgātōs taceō' dīxit 'pāstōris amōrēs
Daphnidis Īdaeī, quem nymphē paelicis īra
contulit in saxum: tantus dolor ūrit amantēs;
nec loquor, ut quondam nātūrae iūre novātō
ambiguus fuerit modo vir, modo fēmina Sīthōn.               280
tē quoque, nunc adamās, quondam fīdissime parvō,
Celmī, Iovī largōque satōs Curetās ab imbri
et Crocōn in parvōs versum cum Smīlace flōrēs
praetereō dulcīque animōs novitāte tenēbō.
     'Unde sit īnfāmis, quārē male fortibus undīs               285
Salmacis ēnervet tāctōsque remolliat artūs,
discite. causa latet, vīs est nōtissima fontis.
Mercuriō puerum dīvā Cytherēide nātum
nāides Īdaeīs ēnūtrīvēre sub antrīs,
cuius erat faciēs, in quā māterque paterque               290
cognōscī possent; nōmen quoque trāxit ab illīs.
is tria cum prīmum fēcit quīnquennia, montēs
dēseruit patriōs Īdāque altrīce relicta
ignōtīs errāre locīs, ignōta vidēre
flūmina gaudēbat, studiō minuente labōrem.               295
ille etiam Lyciās urbēs Lyciaeque propinquōs
Cārās adit: videt hīc stāgnum lūcentis ad īmum
usque solum lymphae; nōn illīc canna palūstrīs
nec sterilēs ulvae nec acūtā cuspide iuncī;
perspicuus liquor est; stāgnī tamen ultima vīvō               300
caespite cinguntur semperque virentibus herbīs.
nympha colit, sed nec vēnātibus apta nec arcus
flectere quae soleat nec quae contendere cursū,
sōlaque nāiadum celerī nōn nōta Diānae.
saepe suās illī fāma est dīxisse sorōrēs               305
"Salmaci, vel iaculum vel pictās sūme pharetrās
et tua cum dūrīs vēnātibus ōtia miscē!"
nec iaculum sūmit nec pictās illa pharetrās,
nec sua cum dūrīs vēnātibus ōtia miscet,
sed modo fonte suō fōrmōsōs perluit artūs,               310
saepe Cytōriacō dēdūcit pectine crīnēs
et, quid sē deceat, spectātās cōnsulit undās;
nunc perlūcentī circumdata corpus amictū
mollibus aut foliīs aut mollibus incubat herbīs,
saepe legit flōrēs. et tum quoque forte legēbat,               315
cum puerum vīdit vīsumque optāvit habēre.
     'Nec tamen ante adiit, etsī properābat adīre,
quam sē conposuit, quam circumspexit amictus
et fīnxit vultum et meruit fōrmōsa vidērī.
tunc sīc ōrsa loquī: "puer ō dignissime crēdī               320
esse deus, seu tū deus es, potes esse Cupīdō,
sīve es mortālīs, quī tē genuēre, beātī,
et frāter fēlīx, et fortūnāta profectō,
sī qua tibī soror est, et quae dedit ūbera nūtrīx;
sed longē cūnctīs longēque beātior illa,               325
sī qua tibi spōnsa est, sī quam dignābere taeda.
haec tibi sīve aliquā est, mea sit fūrtīva voluptās,
seu nūlla est, ego sim, thalamumque ineāmus eundem."
nāis ab hīs tacuit. puerī rubor ōra notāvit;
nescit, enim, quid amor; sed et ērubuisse decēbat:               330
hic color aprīcā pendentibus arbore pōmīs
aut eborī tīnctō est aut sub candōre rubentī,
cum frūstrā resonant aera auxiliāria, lūnae.
poscentī nymphae sine fīne sorōria saltem
ōscula iamque manūs ad eburnea colla ferentī               335
"dēsinis, an fugiō tēcumque" ait "ista relinquō?"
Salmacis extimuit "loca" que "haec tibi lībera trādō,
hospes" ait simulatque gradū discēdere versō,
tum quoque respiciēns, frūtīcumque recondita silva
dēlituit flexūque genū submīsit; at ille,               340
scīlicet ut vacuīs et inobservātus in herbīs,
hūc it et hinc illūc et in adlūdentibus undīs
summa pedum tālōque tenus vestīgia tinguit;
nec mora, temperiē blandārum captus aquārum
mollia dē tenerō vēlāmina corpore pōnit.               345
tum vērō placuit, nūdaeque cupīdine fōrmae
Salmacis exārsit; flagrant quoque lūmina nymphae,
nōn aliter quam cum pūrō nitidissimus orbe
opposita speculī referītur imāgine Phoebus;
vixque moram patitur, vix iam sua gaudia differt,               350
iam cupit amplectī, iam sē male continet āmēns.
ille cavīs vēlōx adplausō corpore palmīs
dēsilit in laticēs alternaque bracchia dūcēns
in liquidīs trānslūcet aquīs, ut eburnea sī quis
signa tegat clārō vel candida līlia vitrō.               355
"vīcimus et meus est" exclāmat nāis, et omnī
veste procul iactā mediīs inmittitur undīs,
pugnantemque tenet, luctantiaque ōscula carpit,
subiectatque manūs, invītaque pectora tangit,
et nunc hāc iuvenī, nunc circumfunditur illāc;               360
dēnique nītentem contrā ēlābīque volentem
inplicat ut serpēns, quam rēgia sustinet āles
sublīmemque rapit: pendēns caput illa pedēsque
adligat et caudā spatiantēs inplicat ālās;
utve solent hederae longōs intexere truncōs,               365
utque sub aequoribus dēprēnsum pōlypus hostem
continet ex omnī dīmissīs parte flagellīs.
perstat Atlantiadēs spērātaque gaudia nymphae
dēnegat; illa premit commissaque corpore tōtō
sīcut inhaerēbat, "pugnēs licet, inprobe," dīxit,               370
"nōn tamen effugiēs. ita, dī, iubeātis, et istum
nūlla diēs ā mē nec mē dēdūcat ab istō."
vōta suōs habuēre deōs; nam mixta duōrum
corpora iunguntur, faciēsque indūcitur illīs
ūna. velut, sī quis condūcat cortice rāmōs,               375
crēscendō iungī pariterque adolēscere cernit,
sīc ubi conplexū coiērunt membra tenācī,
nec duo sunt et fōrma duplex, nec fēmina dīcī
nec puer ut possit, neutrumque et utrumque videntur.
     'Ergō ubi sē liquidās, quō vir dēscenderat, undās               380
sēmimarem fēcisse videt mollītaque in illīs
membra, manūs tendēns, sed iam nōn vōce virīlī
Hermaphrodītus ait: "nātō date mūnera vestrō,
et pater et genetrīx, ambōrum nōmen habentī:
quisquis in hōs fontēs vir vēnerit, exeat inde               385
sēmivir et tāctīs subitō mollēscat in undīs!"
mōtus uterque parēns nātī rata verba bifōrmīs
fēcit et incestō fontem medicāmine tīnxit.'
     Fīnis erat dictīs, et adhūc Minyēia prōlēs
urguet opus spernitque deum fēstumque prōfānat,               390
tympana cum subitō nōn adpārentia raucīs
obstrepuēre sonīs, et aduncō tībia cornū
tinnulaque aera sonant; redolent murraeque crocīque,
rēsque fidē maior, coepēre virēscere tēlae
inque hederae faciem pendēns frondēscere vestīs;               395
pars abit in vītēs, et quae modo fīla fuērunt,
palmite mūtantur; dē stāmine pampinus exit;
purpura fulgōrem pictīs adcommodat ūvīs.
iamque diēs exāctus erat, tempusque subībat,
quod tū nec tenebrās nec possīs dīcere lūcem,               400
sed cum lūce tamen dubiae cōnfīnia noctis:
tēcta repente quatī pinguēsque ārdēre videntur
lampadēs et rutilīs conlūcēre ignibus aedēs
falsaque saevārum simulācra ululāre ferārum,
fūmida iamdūdum latitant per tēcta sorōrēs               405
dīversaeque locīs ignēs ac lūmina vītant,
dumque petunt tenebrās, parvōs membrāna per artūs
porrigitur tenuīque inclūdit bracchia pinnā;
nec quā perdiderint veterem ratiōne figūram,
scīre sinunt tenebrae: nōn illās plūma levāvit,               410
sustinuēre tamen sē perlūcentibus ālīs
cōnātaeque loquī minimam et prō corpore vōcem
ēmittunt peraguntque levī strīdōre querellās.
tēctaque, nōn silvās celebrant lūcemque perōsae
nocte volant sērōque tenent ā vespere nōmen.               415
     Tum vērō tōtīs Bacchī memorābile Thēbīs
nūmen erat, magnāsque novī mātertera vīrēs
nārrat ubīque deī dē totque sorōribus expers
ūna dolōris erat, nisi quem fēcēre sorōrēs:
adspicit hanc nātīs thalamōque Athamantis habentem               420
sublīmēs animōs et alumnō nūmine Iūnō
nec tulit et sēcum: 'potuit dē paelice nātus
vertere Maeoniōs pelagōque inmergere nautās
et laceranda suae nātī dare vīscera mātrī
et triplicēs operīre novīs Minyeidās ālīs:               425
nīl poterit Iūnō nisi inultōs flēre dolōrēs?
idque mihī satis est? haec ūna potentia nostra est?
ipse docet, quid agam (fās est et ab hoste docērī),
quidque furor valeat, Penthēā caede satisque
ac super ostendit: cūr nōn stimulētur eatque               430
per cognāta suīs exempla furōribus Īnō?'
     Est via dēclīvis fūnestā nūbila taxō:
dūcit ad īnfernās per mūta silentia sēdēs;
Styx nebulās exhālat iners, umbraeque recentēs
dēscendunt illāc simulācraque fūncta sepulcrīs:               435
pallor hiemsque tenent lātē loca senta, novīque,
quā sit iter, mānēs, Stygiam quod dūcat ad urbem,
ignōrant, ubi sit nigrī fera rēgia Dītis.
mīlle capāx aditūs et apertās undique portās
urbs habet, utque fretum dē tōtā flūmina terrā,               440
sīc omnēs animās locus accipit ille nec ūllī
exiguus populō est turbamve accēdere sentit.
errant exsanguēs sine corpore at ossibus umbrae,
parsque forum celebrant, pars īmī tēcta tyrannī,
pars aliquās artēs, antīquae imitāmina vītae.               445
     Sustinet īre illūc caelestī sēde relicta               447
(tantum odiīs īraeque dabat) Sāturnia Iūnō;
quō simul intrāvit sacrōque ā corpore pressum
ingemuit līmen, tria Cerberus extulit ōra                450
et trēs lātrātūs semel ēdidit; illa sorōrēs
Nocte vocat genitās, grave et inplācābile nūmen:
carceris ante forēs clausās adamante sedēbant
dēque suīs ātrōs pectēbant crīnibus anguēs.
quam simul agnōrunt inter cālīginis umbrās,               455
surrēxēre deae; sēdēs scelerāta vocātur:
vīscera praebēbat Tityōs lanianda novemque
iūgeribus distentus erat; tibi, Tantale, nūllae
dēprēnduntur aquae, quaeque inminet, effugit arbor;
aut petis aut urguēs reditūrum, Sīsyphe, saxum;               460
volvitur Ixīōn et sē sequiturque fugitque,
mōlīrīque suīs lētum patruēlibus ausae
adsiduae repetunt, quās perdant, Bēlīdēs undās.
     Quōs omnēs aciē postquam Sāturnia torva
vīdit et ante omnēs Ixīona, rūrsus ab illō               465
Sīsyphōn adspiciēns 'cūr hīc ē frātribus' inquit
'perpetuās patitur poenās, Athamanta superbum
rēgia dīves habet, quī mē cum coniuge semper
sprēvit?' et expōnit causās odiīque viaeque,
quidque velit: quod vellet, erat, nē rēgia Cadmī               470
stāret, et in facinus traherent Athamanta sorōrēs.
imperium, prōmissa, precēs cōnfundit in ūnum
sollicitatque deās: sīc haec Iūnōne locūta,
Tīsiphonē cānōs, ut erat, turbāta capillōs
mōvit et obstantēs reiēcit ab ōre colubrās               475
atque ita 'nōn longīs opus est ambāgibus,' inquit;
'facta putā, quaecumque iubēs; inamābile rēgnum
dēsere tēque refer caelī meliōris ad aurās.'
laeta redit Iūnō, quam caelum intrāre parantem
rōrātīs lūstrāvit aquīs Thaumantias Īris.               480
     Nec mora, Tīsiphonē madefactam sanguine sūmit
inportūna facem, fluidōque cruōre rubentem
induitur pallam, tortōque incingitur angue
ēgrediturque domō. Lūctus comitātur euntem
et Pavor et Terror trepidōque Īnsānia vultū.               485
līmine cōnstiterat: postēs tremuisse feruntur
Aeoliī pallorque forēs īnfēcit acernās
sōlque locum fūgit. mōnstrīs est territa coniūnx,
territus est Athamās, tēctōque exīre parābant:
obstitit īnfēlīx aditumque obsēdit Erīnys,               490
nexaque vīpereīs distendēns bracchia nōdīs
caesariem excussit: mōtae sonuēre colubrae,
parsque iacent umerīs, pars circum pectora lāpsae
sībila dant saniemque vomunt linguīsque coruscant.
inde duōs mediīs abrumpit crīnibus anguēs               495
pestiferāque manū raptōs inmīsit, at illī
Īnōōsque sinūs Athamantēōsque pererrant
īnspīrantque gravēs animās; nec vulnera membrīs
ūlla ferunt: mēns est, quae dīrōs sentiat ictūs.
attulerat sēcum liquidī quoque mōnstra venēnī,               500
ōris Cerbereī spūmās et vīrus Echidnae
errōrēsque vagōs caecaeque oblīvia mentis
et scelus et lacrimās rabiemque et caedis amōrem,
omnia trīta simul, quae sanguine mixta recentī
coxerat aere cavō viridī versāta cicūtā;               505
dumque pavent illī, vergit furiāle venēnum
pectus in ambōrum praecordiaque intima mōvit.
tum face iactātā per eundem saepius orbem
cōnsequitur mōtīs vēlōciter ignibus ignēs.
sīc victrīx iussīque potēns ad inānia magnī               510
rēgna redit Dītis sūmptumque recingitur anguem.
     Prōtinus Aeolidēs mediā furibundus in aulā
clāmat 'iō, comitēs, hīs rētia tendite silvīs!
hic modo cum geminā vīsa est mihi prōle leaena'
utque ferae sequitur vestīgia coniugis āmēns               515
dēque sinū mātris rīdentem et parva Learchum
bracchia tendentem rapit et bis terque per aurās
mōre rotat fundae rigidōque īnfantia saxō
discutit ōra ferōx; tum dēnique concita māter,
seu dolor hoc fēcit seu sparsī causa venēnī,               520
exululat passīsque fugit male sāna capillīs
tēque ferēns parvum nūdīs, Melicerta, lacertīs
'euhoe Bacche' sonat: Bacchī sub nōmine Iūnō
rīsit et 'hōs ūsus praestet tibi' dīxit 'alumnus!'
inminet aequoribus scopulus: pars īma cavātur               525
flūctibus et tēctās dēfendit ab imbribus undās,
summa riget frontemque in apertum porrigit aequor;
occupat hunc (vīrēs īnsānia fēcerat) Īnō
sēque super pontum nūllō tardāta timōre
mittit onusque suum; percussa recanduit unda.               530
     At Venus, inmeritae neptis miserāta labōrēs,
sīc patruō blandīta suō est 'ō nūmen aquārum,
proxima cui caelō cessit, Neptūne, potestās,
magna quidem poscō, sed tū miserēre meōrum,
iactārī quōs cernis in Īōniō inmēnsō,               535
et dīs adde tuīs. aliquā et mihi grātia pontō est,
sī tamen in mediō quondam concrēta profundō
spūma fuī Grāiumque manet mihi nōmen ab illā.'
adnuit ōrantī Neptūnus et abstulit illīs,
quod mortāle fuit, maiestātemque verendam               540
inposuit nōmenque simul faciemque novāvit
Leucothoēque deum cum mātre Palaemona dīxit.
     Sīdoniae comitēs, quantum valuēre secūtae
signa pedum, prīmō vīdēre novissima saxō;
nec dubium dē morte ratae Cadmēida palmīs               545
dēplānxēre domum scissae cum veste capillōs,
utque parum iūstae nimiumque in paelice saevae
invidiam fēcēre deae. convīcia Iūnō
nōn tulit et 'faciam vōs ipsās maxima' dīxit
'saevitiae monimenta meae'; rēs dicta secūta est.               550
nam quae praecipuē fuerat pia, 'persequar' inquit
'in freta rēgīnam' saltumque datūra movērī
haud usquam potuit scopulōque adfixa cohaesit;
altera, dum solitō temptat plangōre ferīre
pectora, temptātōs sēnsit riguisse lacertōs;               555
illa, manūs ut forte tetenderat in maris undās;
saxea facta manūs in eāsdem porrigit undās;
huius, ut arreptum laniābat vertice crīnem,
dūrātōs subitō digitōs in crīne vidērēs:
quō quaeque in gestū dēprēnsa est, haesit in illō.               560
pars volucrēs factae, quae nunc quoque gurgite in illō
aequora dēstringunt summīs Ismēnidēs ālīs.
     Nescit Agēnoridēs nātam parvumque nepōtem
aequoris esse deōs; lūctū seriēque malōrum
vīctus et ostentīs, quae plūrima vīderat, exit               565
conditor urbe suā, tamquam fortūna locōrum,
nōn sua sē premeret, longīsque errōribus āctus
contigit Illyricōs profugā cum coniuge fīnēs.
iamque malīs annīsque gravēs dum prīma retractant
fāta domūs releguntque suōs sermōne labōrēs,               570
'num sacer ille meā trāiectus cuspide serpēns'
Cadmus ait 'fuerat, tum cum Sidōne profectus
vīpereōs sparsī per humum, nova sēmina, dentēs?
quem sī cūra deum tam certā vindicat īra,
ipse precor serpēns in longam porrigar alvum.'               575
dīxit, et ut serpēns in longam tenditur alvum
dūrātaeque cutī squāmās incrēscere sentit
nigraque caeruleīs variārī corpora guttīs
in pectusque cadit prōnus, commissaque in ūnum
paulātim teretī tenuantur acūmine crūra.               580
bracchia iam restant: quae restant bracchia tendit
et lacrimīs per adhūc hūmāna fluentibus ōra
'accēde, ō coniūnx, accēde, miserrima' dīxit,
'dumque aliquid superest dē mē, mē tange manumque
accipe, dum manus est, dum nōn tōtum occupat anguis.'                585
ille quidem vult plūra loquī, sed lingua repente
in partēs est fissa duās, nec verba volentī
sufficiunt, quotiēnsque aliquōs parat ēdere questus,
sībilat: hanc illī vōcem nātūra relīquit.
nūda manū feriēns exclāmat pectora coniūnx:               590
'Cadme, manē tēque, īnfēlīx, hīs exue mōnstrīs!
Cadme, quid hoc? ubi pēs, ubi sunt umerīque manusque
et color et faciēs et, dum loquor, omnia? cūr nōn
mē quoque, caelestēs, in eandem vertitis anguem?'
dīxerat, ille suae lambēbat coniugis ōra               595
inque sinūs cārōs, velutī cognōsceret, ībat
et dabat amplexūs adsuētaque colla petēbat.
quisquis adest (aderant comitēs), terrētur; at illa
lūbrica permulcet cristātī colla dracōnis,
et subitō duo sunt iūnctōque volūmine serpunt,               600
dōnec in adpositī nemoris subiēre latebrās,
nunc quoque nec fugiunt hominem nec vulnere laedunt
quidque prius fuerint, placidī meminēre dracōnēs.
     Sed tamen ambōbus versae sōlācia fōrmae
magna nepōs dederat, quem dēbellāta colēbat               605
India, quem positīs celebrābat Achāia templīs;
sōlus Abantiadēs ab orīgine crētus eādem
Ācrisius superest, quī moenibus arceat urbis
Argolicae contrāque deum ferat arma genusque
nōn putet esse Iovis: neque enim Iovis esse putābat               610
Perseā, quem pluviō Danaē concēperat aurō.
mox tamen Ācrisium (tanta est praesentia vērī)
tam violāsse deum quam nōn agnōsse nepōtem
paenitet: inpositus iam caelō est alter, at alter
vīpereī referēns spolium memorābile mōnstrī               615
āera carpēbat tenerum strīdentibus ālīs,
cumque super Libycās victor pendēret harēnās,
Gorgoneī capitis guttae cecidēre cruentae;
quās humus exceptās variōs animāvit in anguēs,
unde frequēns illa est īnfēstaque terra colubrīs.               620
     Inde per inmēnsum ventīs discordibus āctus
nunc hūc, nunc illūc exemplō nūbis aquōsae
fertur et ex altō sēductās aethere longē
dēspectat terrās tōtumque supervolat orbem.
ter gelidās Arctōs, ter Cancrī bracchia vīdit,               625
saepe sub occāsūs, saepe est ablātus in ortūs,
iamque cadente diē, veritus sē crēdere noctī,
cōnstitit Hesperiō, rēgnīs Atlantis, in orbe
exiguamque petit requiem, dum Lūcifer ignēs
ēvocet Aurōrae, currūs Aurōra diurnōs.               630
hīc hominum cūnctōs ingentī corpore praestāns
Īapetīonidēs Atlās fuit: ultima tellūs
rēge sub hōc et pontus erat, quī Solīs anhēlīs
aequora subdit equīs et fessōs excipit axēs.
mīlle gregēs illī totidemque armenta per herbās               635
errābant, et humum vīcīnia nūlla premēbat;
arboreae frondēs aurō radiante nitentēs
ex aurō rāmōs, ex aurō pōma tegēbant.
'hospes' ait Perseus illī, 'seu glōria tangit
tē generis magnī, generis mihi Iuppiter auctor;               640
sīve es mīrātor rērum, mīrābere nostrās;
hospitium requiemque petō.' memor ille vetustae
sortis erat; Themis hanc dederat Parnāsia sortem:
'tempus, Atlās, veniet, tua quō spoliābitur aurō
arbor, et hunc praedae titulum Iove nātus habēbit.'               645
id metuēns solidīs pōmāria clauserat Atlās
moenibus et vastō dederat servanda dracōnī
arcēbatque suīs externōs fīnibus omnēs.
huic quoque 'vāde procul, nē longē glōria rērum,
quam mentīris' ait, 'longē tibi Iuppiter absit!'               650
vimque minīs addit manibusque expellere temptat
cūnctantem et placidīs miscentem fortia dictīs.
vīribus īnferior (quis enim pār esset Atlantis
vīribus?) 'at, quoniam parvī tibi grātia nostra est,
accipe mūnus!' ait laevāque ā parte Medūsae               655
ipse retrō versus squālentia prōtulit ōra.
quantus erat, mōns factus Atlās: nam barba comaeque
in silvās abeunt, iuga sunt umerīque manūsque,
quod caput ante fuit, summō est in monte cacūmen,
ossa lapis fīunt; tum partēs altus in omnēs               660
crēvit in inmēnsum (sīc, dī, statuistis) et omne
cum tot sīderibus caelum requiēvit in illō.
     Clauserat Hippotadēs Aetnaeō carcere ventōs,
admonitorque operum caelō clārissimus altō
Lūcifer ortus erat: pennīs ligat ille resūmptīs               665
parte ab utrāque pedēs tēlōque accingitur uncō
et liquidum mōtīs tālāribus āera findit.
gentibus innumerīs circumque īnfrāque relictīs
Aethiopum populōs Cēphēaque cōnspicit arva.
illīc inmeritam māternae pendere linguae               670
Andromedān poenās iniūstus iusserat Ammōn;
quam simul ad dūrās religātam bracchia cautēs
vīdit Abantiadēs, nisi quod levis aura capillōs
mōverat et tepidō mānābant lūmina flētū,
marmoreum ratus esset opus; trahit īnscius ignēs               675
et stupet et vīsae correptus imāgine fōrmae
paene suās quatere est oblītus in āere pennās.
ut stetit, 'ō' dīxit 'nōn istīs digna catēnīs,
sed quibus inter sē cupidī iunguntur amantēs,
pande requīrentī nōmen terraeque tuumque,               680
et cūr vincla gerās.' prīmō silet illa nec audet
adpellāre virum virgō, manibusque modestōs
cēlāsset vultūs, sī nōn religāta fuisset;
lūmina, quod potuit, lacrimīs inplēvit obortīs.
saepius īnstantī, sua nē dēlicta fatērī               685
nōlle vidērētur, nōmen terraeque suumque,
quantaque māternae fuerit fīdūcia fōrmae,
indicat, et nōndum memorātīs omnibus unda
īnsonuit, veniēnsque inmēnsō bēlua pontō
inminet et lātum sub pectore possidet aequor.               690
conclāmat virgō: genitor lūgubris et ūna
māter adest, ambō miserī, sed iūstius illa,
nec sēcum auxilium, sed dignōs tempore flētūs
plangōremque ferunt vīnctōque in corpore adhaerent,
cum sīc hospes ait 'lacrimārum longa manēre               695
tempora vōs poterunt, ad opem brevis hōra ferendam est.
hanc ego sī peterem Perseus Iove nātus et illa,
quam clausam inplēvit fēcundō Iuppiter aurō,
Gorgonīs anguicomae Persēus superātor et ālīs
āeriās ausūs iactātīs īre per aurās,                700
praeferrer cūnctīs certē gener; addere tantīs
dōtibus et meritum, faveant modo nūmina, temptō:
ut mea sit servāta meā virtūte, pacīscor.'
accipiunt lēgem (quis enim dubitāret?) et ōrant
prōmittuntque super rēgnum dōtāle parentēs.               705
     Ecce, velut nāvis praefīxō concita rōstrō
sulcat aquās iuvenum sūdantibus ācta lacertīs,
sīc fera dimōtīs inpulsū pectoris undīs;
tantum aberat scopulīs, quantum Baleārica tortō
funda potest plumbō mediī trānsmittere caelī,               710
cum subitō iuvenis pedibus tellūre repulsa
arduus in nūbēs abiit: ut in aequore summō
umbra virī vīsa est, vīsam fera saevit in umbram,
utque Iovis praepes, vacuō cum vīdit in arvō
praebentem Phoebō līventia terga dracōnem,               715
occupat āversum, neu saeva retorqueat ōra,
squāmigerīs avidōs fīgit cervīcibus unguēs,
sīc celerī missus praeceps per ināne volātū
terga ferae pressit dextrōque frementis in armō
Īnachidēs ferrum curvō tenus abdidit hāmō.               720
vulnere laesa gravī modo sē sublīmis in aurās
attollit, modo subdit aquīs, modo mōre ferōcis
versat aprī, quem turba canum circumsona terret.
ille avidōs morsūs vēlōcibus effugit ālīs
quāque patet, nunc terga cavīs super obsita conchīs,               725
nunc laterum costās, nunc quā tenuissima cauda
dēsinit in piscem, falcātō verberat ēnse;
bēlua pūniceō mixtōs cum sanguine flūctūs
ōre vomit: maduēre gravēs adspergine pennae.
nec bibulīs ultrā Perseus tālāribus ausus               730
crēdere cōnspexit scopulum, quī vertice summō
stantibus exstat aquīs, operītur ab aequore mōtō.
nīxus eō rūpisque tenēns iuga prīma sinistrā
ter quater exēgit repetīta per īlia ferrum.
lītora cum plausū clāmor superāsque deōrum               735
inplēvēre domōs: gaudent generumque salūtant
auxiliumque domūs servātōremque fatentur
Cassiopē Cēpheusque pater; resolūta catēnīs
incēdit virgō, pretiumque et causa labōris.
ipse manūs haustā victrīcēs abluit unda,               740
anguiferumque caput dūrā nē laedat harēna,
mollit humum foliīs nātāsque sub aequore virgās
sternit et inpōnit Phorcȳnidos ōra Medūsae.
virga recēns bibulāque etiamnum vīva medulla
vim rapuit mōnstrī tāctūque indūruit huius               745
percēpitque novum rāmīs et fronde rigōrem.
at pelagī nymphae factum mīrābile temptant
plūribus in virgīs et idem contingere gaudent
sēminaque ex illīs iterant iactāta per undās:
nunc quoque cūraliīs eadem nātūra remānsit,               750
dūritiam tāctō capiant ut ab āere quodque
vīmen in aequore erat, fīat super aequora saxum.
     Dīs tribus ille focōs totidem dē caespite pōnit,
laevum Mercuriō, dextrum tibi, bellica virgō,
āra Iovis media est; mactātur vacca Minervae,               755
ālipedī vitulus, taurus tibi, summe deōrum.
prōtinus Andromedān et tantī praemia factī
indōtāta rapit; taedās Hymenaeus Amorque
praecutiunt; largīs satiantur odōribus ignēs,
sertaque dēpendent tēctīs et ubīque lyraeque               760
tībiaque et cantūs, animī fēlīcia laetī
argūmenta, sonant; reserātīs aurea valvīs
ātria tōta patent, pulchrōque īnstrūcta parātū
Cēphēnī procerēs ineunt convīvia rēgis.
     Postquam epulīs fūnctī generōsī mūnere Bacchī               765
diffūdēre animōs, cultūsque genusque locōrum
quaerit Lyncīdēs mōrēsque animumque virōrum;
quī simul ēdocuit, 'nunc, ō fortissime,' dīxit               769
'fāre, precor, Perseu, quantā virtūte quibusque
artibus abstulerīs crīnīta dracōnibus ōra!'
nārrat Agēnoridēs gelidō sub Atlante iacentem
esse locum solidae tūtum mūnīmine mōlis;
cuius in introitū geminās habitāsse sorōrēs
Phorcidas ūnīus partītās lūminis ūsum;               775
id sē sollertī fūrtim, dum trāditur, āstū
suppositā cēpisse manū perque abdita longē
dēviaque et silvīs horrentia saxa fragōsīs
Gorgoneās tetigisse domōs passimque per agrōs
perque viās vīdisse hominum simulācra ferārumque               780
in silicem ex ipsīs vīsā conversa Medūsā.
sē tamen horrendae clipeī, quem laeva gerēbat,
aere repercussō fōrmam adspexisse Medūsae,
dumque gravis somnus colubrāsque ipsamque tenēbat,
ēripuisse caput collō; pennīsque fugācem               785
Pēgasōn et frātrem mātris dē sanguine nātōs.
     Addidit et longī nōn falsa perīcula cursūs,
quae freta, quās terrās sub sē vīdisset ab altō
et quae iactātīs tetigisset sīdera pennīs;
ante exspectātum tacuit tamen. excipit ūnus               790
ex numerō procerum quaerēns, cūr sōla sorōrum
gesserit alternīs inmixtōs crīnibus anguēs.
hospes ait: 'quoniam scītārīs digna relātū,
accipe quaesītī causam. clārissima fōrma
multōrumque fuit spēs invidiōsa procōrum               795
illa, nec in tōtā cōnspectior ūlla capillīs
pars fuit: invēnī, quī sē vīdisse referret.
hanc pelagī rēctor templō vitiāsse Minervae
dīcitur: āversa est et castōs aegide vultūs
nāta Iovis tēxit, nēve hoc inpūne fuisset,               800
Gorgoneum crīnem turpēs mūtāvit in hydrōs.
nunc quoque, ut attonitōs formīdine terreat hostēs,
pectore in adversō, quōs fēcit, sustinet anguēs.'