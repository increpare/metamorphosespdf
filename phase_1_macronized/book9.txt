     Quae gemitus truncaeque deō Neptūnius hērōs
causa rogat frontīs; cui sīc Calydōnius amnis
coepit inōrnātōs redimītus harundine crīnēs:
'trīste petis mūnus. quis enim sua proelia victus
commemorāre velit? referam tamen ōrdine, nec tam               5
turpe fuit vincī, quam contendisse decōrum est,
magnaque dat nōbīs tantus sōlācia victor.
nōmine sīquā suō fandō pervēnit ad aurēs
Dēianīra tuās, quondam pulcherrima virgō
multōrumque fuit spēs invidiōsa procōrum.               10
cum quibus ut socerī domus est intrāta petītī,
"accipe mē generum," dīxī "Parthāone nāte":
dīxit et Alcīdēs. aliī cessēre duōbus.
ille Iovem socerum dare sē, fāmamque labōrum,
et superāta suae referēbat iussa novercae.               15
contrā ego "turpe deum mortālī cēdere" dīxī—
nōndum erat ille deus—"dominum mē cernis aquārum
cursibus oblīquīs inter tua rēgna fluentum.
nec gener externīs hospes tibi missus ab ōrīs,
sed populāris erō et rērum pars ūna tuārum.               20
tantum nē noceat, quod mē nec rēgia Iūnō
ōdit, et omnis abest iussōrum poena labōrum.
nam, quō tē iactās, Alcmēnā nāte, creātum,
Iuppiter aut falsus pater est, aut crīmine vērus.
mātris adulteriō patrem petis. ēlige, fictum               25
esse Iovem mālīs, an tē per dēdecus ortum."
tālia dīcentem iamdūdum lūmine torvō
spectat, et accēnsae nōn fortiter imperat īrae,
verbaque tot reddit: "melior mihi dextera linguā.
dummodo pugnandō superem, tū vince loquendō"               30
congrediturque ferōx. puduit modo magna locūtum
cēdere: reiēcī viridem dē corpore vestem,
bracchiaque opposuī, tenuīque ā pectore vārās
in statiōne manūs et pugnae membra parāvī.
ille cavīs haustō spargit mē pulvere palmīs,               35
inque vicem fulvae tāctū flāvēscit harēnae.
et modo cervīcem, modo crūra, modo īlia captat,
aut captāre putēs, omnīque ā parte lacessit.
mē mea dēfendit gravitās frūstrāque petēbar;
haud secus ac mōlēs, magnō quam murmure flūctūs               40
oppugnant; manet illa, suōque est pondere tūta.
dīgredimur paulum, rūrsusque ad bella coīmus,
inque gradū stetimus, certī nōn cēdere, eratque
cum pede pēs iūnctus, tōtōque ego pectore prōnus
et digitōs digitīs et frontem fronte premēbam.               45
nōn aliter vīdī fortēs concurrere taurōs,
cum, pretium pugnae, tōtō nitidissima saltū
expetitur coniūnx: spectant armenta paventque
nescia, quem maneat tantī victōria rēgnī.
ter sine prōfectū voluit nītentia contrā               50
reicere Alcīdēs ā sē mea pectora; quārtō
excutit amplexūs, adductaque bracchia solvit,
inpulsumque manū—certum est mihi vēra fatērī—
prōtinus āvertit, tergōque onerōsus inhaesit.
sīquā fidēs,—neque enim fictā mihi glōriā vōce               55
quaeritur—inpositō pressus mihi monte vidēbar.
vix tamen īnseruī sūdōre fluentia multō
bracchia, vix solvī dūrōs ā corpore nexūs.
īnstat anhēlantī, prohibetque resūmere vīrēs,
et cervīce meā potītur. tum dēnique tellūs               60
pressa genū nostrō est, et harēnās ōre momordī.
īnferior virtūte, meās dēvertor ad artēs,
ēlāborque virō longum fōrmātus in anguem.
quī postquam flexōs sinuāvī corpus in orbēs,
cumque ferō mōvī linguam strīdōre bisulcam,               65
rīsit, et inlūdēns nostrās Tīrynthius artēs
"cūnārum labor est anguēs superāre meārum,"
dīxit "et ut vincās aliōs, Achelōe, dracōnēs,
pars quota Lernaeae serpēns eris ūnus echidnae?
vulneribus fēcunda suīs erat illa, nec ūllum               70
dē centum numerō caput est inpūne recīsum,
quīn geminō cervīx hērēde valentior esset.
hanc ego rāmōsam nātīs ē caede colubrīs
crēscentemque malō domuī, domitamque reclūsī.
quid fore tē crēdis, falsum quī versus in anguem                75
arma aliēna movēs, quem fōrma precāria cēlat?"
dīxerat, et summō digitōrum vincula collō
inicit: angēbar, ceu guttura forcipe pressus,
pollicibusque meās pugnābam ēvellere faucēs.
sīc quoque dēvictō restābat tertia taurī               80
fōrma trucis. taurō mūtātūs membra rebellō.
induit ille torīs ā laevā parte lacertōs,
admissumque trahēns sequitur, dēpressaque dūra
cornua fīgit humō, mēque alta sternit harēna.
nec satis hoc fuerat: rigidum fera dextera cornū               85
dum tenet, īnfrēgit, truncāque ā fronte revellit.
nāides hoc, pōmīs et odōrō flōre replētum,
sacrārunt; dīvesque meō Bona Cōpia cornū est.'
     Dīxerat: et nymphē rītū succīncta Diānae,
ūna ministrārum, fūsīs utrimque capillīs,               90
incessit tōtumque tulit praedīvite cornū
autumnum et mēnsās, fēlīcia pōma, secundās.
lūx subit; et prīmō feriente cacūmina sōle
discēdunt iuvenēs, neque enim dum flūmina pācem
et placidōs habeant lāpsūs tōtaeque resīdant               95
opperiuntur aquae. vultūs Achelōus agrestēs
et lacerum cornū mediīs caput abdidit undīs.
     Huic tamen ablātī doluit iactūra decōris,
cētera sospes habet. capitis quoque fronde salignā
aut superinpositā cēlātur harundine damnum.               100
at tē, Nesse ferōx, eiusdem virginis ārdor
perdiderat volucrī trāiectum terga sagittā.
namque novā repetēns patriōs cum coniuge mūrōs
vēnerat Ēuēnī rapidās Iove nātus ad undās.
ūberior solitō, nimbīs hiemālibus auctūs,               105
verticibusque frequēns erat atque inpervius amnis.
intrepidum prō sē, cūram dē coniuge agentem
Nessus adit, membrīsque valēns scītusque vadōrum,
'officiō' que 'meō rīpā sistētur in illā
haec,' ait 'Alcīdē. tū vīribus ūtere nandō!'               110
pallentemque metū, fluviumque ipsumque timentem
trādidit Āonius pavidam Calydōnida Nessō.
mox, ut erat, pharetrāque gravis spoliōque leōnis—
nam clāvam et curvōs trāns rīpam mīserat arcus—
'quandōquidem coepī, superentur flūmina' dīxit,               115
nec dubitat nec, quā sit clēmentissimus amnis,
quaerit, et obsequiō dēferrī spernit aquārum.
iamque tenēns rīpam, missōs cum tolleret arcus,
coniugis agnōvit vōcem Nessōque parantī
fallere dēpositum 'quō tē fīdūcia' clāmat               120
'vāna pedum, violente, rapit? tibi, Nesse bifōrmis,
dīcimus. exaudī, nec rēs intercipe nostrās.
sī tē nūlla meī reverentia mōvit, at orbēs
concubitūs vetitōs poterant inhibēre paternī.
haud tamen effugiēs, quamvīs ope fīdis equīna;               125
vulnere, nōn pedibus tē cōnsequar.' ultima dicta
rē probat, et missā fugientia terga sagittā
trāicit. exstābat ferrum dē pectore aduncum.
quod simul ēvulsum est, sanguis per utrumque forāmen
ēmicuit mixtus Lernaeī tābe venēnī.               130
excipit hunc Nessus 'nē' que enim 'moriēmur
inultī' sēcum ait, et calidō vēlāmina tīnctā cruōre
dat mūnus raptae velut inrītāmen amōris.
     Longa fuit mediī mora temporis, āctaque magnī
Herculis inplērant terrās odiumque novercae.               135
victor ab Oechaliā Cēnaeō sacra parābat
vōta Iovī, cum Fāma loquāx praecessit ad aurēs,
Dēianīra, tuās, quae vērīs addere falsa
gaudet, et ē minimō sua per mendācia crēscit,
Amphitryōniadēn Iolēs ārdōre tenērī.               140
crēdit amāns, vēnerīsque novae perterritā fāmā
indulsit prīmō lacrimīs, flendōque dolōrem
diffūdit miseranda suum. mox deinde 'quid autem
flēmus?' ait 'paelex lacrimīs laetābitur istīs.
quae quoniam adveniet, properandum aliquidque novandum est,               145
dum licet, et nōndum thalamōs tenet altera nostrōs.
conquerar, an sileam? repetam Calydōna, morerne?
excēdam tēctīs? an, sī nihil amplius, obstem?
quid sī mē, Meleagre, tuam memor esse sorōrem
forte parō facinus, quantumque iniūria possit               150
fēmineusque dolor, iugulātā paelice testor?'
in cursūs animus variōs abit. omnibus illīs
praetulit inbūtam Nessēō sanguine vestem
mittere, quae vīrēs dēfectō reddat amōrī,
ignārōque Lichae, quid trādat, nescia, lūctus               155
ipsa suōs trādit blandīsque miserrima verbīs,
dōna det illa virō, mandat. capit īnscius hērōs,
induiturque umerīs Lernaeae vīrus echidnae.
     Tūra dabat prīmīs et verba precantia flammīs,
vīnaque marmoreās paterā fundēbat in ārās:               160
incaluit vīs illa malī, resolūtaque flammīs
Herculeōs abiit lātē dīlāpsa per artūs.
dum potuit, solitā gemitum virtūte repressit.
victa malīs postquam est patientia, reppulit ārās,
inplēvitque suīs nemorōsam vōcibus Oetēn.               165
nec mora, lētiferam cōnātur scindere vestem:
quā trahitur, trahit illa cutem, foedumque relātū,
aut haeret membrīs frūstrā temptāta revellī,
aut lacerōs artūs et grandia dētegit ossa.
ipse cruor, gelidō ceu quondam lammina candēns               170
tīncta lacū, strīdit coquiturque ārdente venēnō.
nec modus est, sorbent avidae praecordia flammae,
caeruleusque fluit tōtō dē corpore sūdor,
ambustīque sonant nervī, caecāque medullīs
tābe liquefactīs tollēns ad sīdera palmās               175
'clādibus,' exclāmat 'Sāturnia, pāscere nostrīs:
pāscere, et hanc pestem spectā, crūdēlis, ab altō,
corque ferum satiā. vel sī miserandus et hostī,
hoc est, sī tibi sum, dīrīs cruciātibus aegram
invīsamque animam nātamque labōribus aufer.               180
mors mihi mūnus erit; decet haec dare dōna novercam.
ergō ego foedantem peregrīnō templa cruōre
Būsīrīn domuī? saevōque alimenta parentis
Antaeō ēripuī? nec mē pāstōris Hibērī
fōrma triplex, nec fōrma triplex tua, Cerbere, mōvit?               185
vōsne, manūs, validī pressistis cornua taurī?
vestrum opus Ēlis habet, vestrum Stymphālides undae,
Partheniumque nemus? vestrā virtūte relātus
Thermōdontiacō caelātus balteus aurō,
pōmaque ab īnsomnī concūstōdīta dracōne?               190
nec mihi centaurī potuēre resistere, nec mī
Arcadiae vastātor aper? nec prōfuit hȳdrae
crēscere per damnum gemināsque resūmere vīrēs?
quid, cum Thrācis equōs hūmānō sanguine pinguēs
plēnaque corporibus lacerīs praesēpia vīdī,               195
vīsaque dēiēcī, dominumque ipsōsque perēmī?
hīs ēlīsa iacet mōlēs Nemeaea lacertīs:
hāc caelum cervīce tulī. dēfessa iubendō est
saeva Iovis coniūnx: ego sum indēfessus agendō.
sed nova pestis adest, cui nec virtūte resistī               200
nec tēlīs armīsque potest. pulmōnibus errat
ignis edāx īmīs, perque omnēs pāscitur artūs.
at valet Eurystheus! et sunt, quī crēdere possint
esse deōs?' dīxit, perque altam saucius Oetēn
haud aliter graditur, quam sī vēnābula taurus               205
corpore fīxa gerat, factīque refūgerit auctor.
saepe illum gemitūs ēdentem, saepe frementem,
saepe retemptantem tōtās īnfringere vestēs
sternentemque trabēs īrāscentemque vidērēs
montibus aut patriō tendentem bracchia caelō.                210
     Ecce Lichān trepidum latitantem rūpe cavāta
aspicit, utque dolor rabiem conlēgerat omnem,
'tūne, Lichā,' dīxit 'fērālia dōna dedistī?
tūne meae necis auctor eris?' tremit ille, pavetque
pallidus, et timidē verba excūsantia dīcit.               215
dīcentem genibusque manūs adhibēre parantem
corripit Alcīdēs, et terque quaterque rotātum
mittit in Euboicās tormentō fortius undās.
ille per āeriās pendēns indūruit aurās:
utque ferunt imbrēs gelidīs concrēscere ventīs,               220
inde nivēs fierī, nivibus quoque molle rotātīs
astringī et spissā glomerārī grandine corpus,
sīc illum validīs iactum per ināne lacertīs
exsanguemque metū nec quicquam ūmōris habentem
in rigidōs versum silicēs prior ēdidit aetās.               225
nunc quoque in Euboicō scopulus brevis ēminet altō
gurgite et hūmānae servat vestīgia fōrmae,
quem, quasi sēnsūrum, nautae calcāre verentur,
appellantque Lichān. at tū, Iovis inclita prōlēs,
arboribus caesīs, quās ardua gesserat Oetē,               230
inque pyram strūctīs arcum pharetramque capācem
rēgnaque vīsūrās iterum Troiāna sagittās
ferre iubēs Poeante satum, quō flamma ministrō
subdita. dumque avidīs comprēnditur ignibus agger,
congeriem silvae Nemeaeō vellere summam               235
sternis, et inpositā clāvae cervīce recumbis,
haud aliō vultū, quam sī convīva iacērēs
inter plēna merī redimītus pōcula sertīs.
     Iamque valēns et in omne latus diffūsa sonābat,
sēcūrōsque artūs contemptōremque petēbat               240
flamma suum. timuēre deī prō vindice terrae.
quōs ita, sēnsit enim, laetō Sāturnius ōre
Iuppiter adloquitur: 'nostra est timor iste voluptās,
ō superī, tōtōque libēns mihi pectore grātor,
quod memoris populī dīcor rēctorque paterque               245
et mea prōgeniēs vestrō quoque tūta favōre est.
nam quamquam ipsīus datur hoc inmānibus āctīs,
obligor ipse tamen. sed enim nec pectora vānō
fīda metū paveant. Oetaeās spernite flammās!
omnia quī vīcit, vincet, quōs cernitis, ignēs;               250
nec nisi māternā Vulcānum parte potentem
sentiet. aeternum est ā mē quod trāxit, et expers
atque inmūne necīs, nūllāque domābile flamma.
idque ego dēfūnctum terrā caelestibus ōrīs
accipiam, cūnctīsque meum laetābile factum               255
dīs fore cōnfīdō. sīquis tamen Hercule, sīquis
forte deō dolitūrus erit, data praemia nōlet,
sed meruisse darī sciet, invītusque probābit.'
adsēnsēre deī. coniūnx quoque rēgia vīsa est
cētera nōn dūrō, dūrō tamen ultima vultū               260
dicta tulisse Iovis, sēque indoluisse notātam.
intereā quodcumque fuit populābile flammae,
Mulciber abstulerat, nec cognōscenda remānsit
Herculis effigiēs, nec quicquam ab imāgine ductum
mātris habet, tantumque Iovis vestīgia servat.               265
utque novus serpēns positā cum pelle senectā
luxuriāre solet, squāmāque nitēre recentī,
sīc ubi mortālēs Tīrynthius exuit artūs,
parte suī meliōre viget, maiorque vidērī
coepit et augustā fierī gravitāte verendus.               270
quem pater omnipotēns inter cava nūbila raptum
quadriiugō currū radiantibus intulit astrīs.
     Sēnsit Atlās pondus. neque adhūc Sthenelēius īrās
solverat Eurystheus, odiumque in prōle paternum
exercēbat atrōx. at longīs ānxia cūrīs               275
Argolis Alcmēnē, questūs ubi pōnat anīlēs,
cui referat nātī testātōs orbe labōrēs,
cuive suōs cāsūs, Iolēn habet. Herculis illam
imperiīs thalamōque animōque recēperat Hyllus,
inplēratque uterum generōsō sēmine; cui sīc               280
incipit Alcmēnē: 'faveant tibi nūmina saltem,
conripiantque morās tum cum mātūra vocābis
praepositam timidīs parientibus Īlīthyiam,
quam mihi difficilem Iūnōnis grātia fēcit.
namque labōriferī cum iam nātālis adesset               285
Herculis et decimum premerētur sīdere signum,
tendēbat gravitās uterum mihi, quodque ferēbam,
tantum erat, ut possēs auctōrem dīcere tēctī
ponderis esse Iovem. nec iam tolerāre labōrēs
ulterius poteram. quīn nunc quoque frīgidus artus,               290
dum loquor, horror habet, parsque est meminisse dolōris.
septem ego per noctēs, totidem cruciāta diēbus,
fessa malīs, tendēnsque ad caelum bracchia, magnō
Lūcīnam Nixōsque parēs clāmōre vocābam.
illa quidem vēnit, sed praecorrupta, meumque               295
quae dōnāre caput Iūnōnī vellet inīquae.
utque meōs audit gemitūs, subsēdit in illā
ante forēs ārā, dextrōque ā poplite laevum
pressa genū et digitīs inter sē pectine iūnctīs
sustinuit partus. tacitā quoque carmina vōce               300
dīxit, et inceptōs tenuērunt carmina partūs.
nītor, et ingrātō faciō convīcia dēmēns
vāna Iovī, cupiōque morī, mōtūraque dūrōs
verba queror silicēs. mātrēs Cadmēidēs adsunt,
vōtaque suscipiunt, exhortanturque dolentem.               305
ūna ministrārum, mediā dē plēbe, Galanthis,
flāva comās, aderat, faciendīs strēnua iussīs,
officiīs dīlēcta suīs. ea sēnsit inīqua
nescio quid Iūnōne gerī, dumque exit et intrat
saepe forēs, dīvam residentem vīdit in ārā               310
bracchiaque in genibus digitīs cōnexa tenentem,
et "quaecumque es," ait "dominae grātāre. levāta est
Argolis Alcmēnē, potīturque puerpera vōtō."
exsiluit, iūnctāsque manūs pavefacta remīsit
dīva potēns uterī: vinclīs levor ipsa remissīs.               315
nūmine dēceptō rīsisse Galanthida fāma est.
rīdentem prēnsamque ipsīs dea saeva capillīs
trāxit, et ē terrā corpus relevāre volentem
arcuit, inque pedēs mūtāvit bracchia prīmōs.
strēnuitās antīqua manet; nec terga colōrem               320
āmīsēre suum: fōrma est dīversa priōrī.
quae quia mendācī parientem iūverat ōre,
ōre parit nostrāsque domōs, ut et ante, frequentat.'
     Dīxit, et admonitū veteris commōta ministrae
ingemuit. quam sīc nurus est affāta dolentem:               325
'tē tamen, ō genetrīx, aliēnae sanguine nostrō
rapta movet faciēs. quid sī tibi mīra sorōris
fāta meae referam? quamquam lacrimaeque dolorque
impediunt, prohibentque loquī. fuit ūnica mātrī—
mē pater ex aliā genuit—nōtissima fōrma               330
Oechalidum, Dryopē. quam virginitāte carentem
vimque deī passam Delphōs Dēlonque tenentis
excipit Andraemōn, et habētur coniuge fēlīx.
est lacus, adclīvis dēvexō margine fōrmam
lītoris efficiēns, summum myrtēta corōnant.               335
vēnerat hūc Dryopē fātōrum nescia, quōque
indignēre magis, nymphīs lātūra corōnās,
inque sinū puerum, quī nōndum implēverat annum,
dulce ferēbat onus tepidīque ope lactis alēbat.
haut procul ā stāgnō Tyriōs imitāta colōrēs               340
in spem bācārum flōrēbat aquātica lōtos.
carpserat hinc Dryopē, quōs oblectāmina nātō
porrigeret, flōrēs, et idem factūra vidēbar—
namque aderam—vīdī guttās ē flōre cruentās
dēcidere et tremulō rāmōs horrōre movērī.               345
scīlicet, ut referunt tardī nunc dēnique agrestēs,
Lōtis in hanc nymphē, fugiēns obscēna Priāpī,
contulerat versōs, servātō nōmine, vultūs.
     'Nescierat soror hoc. quae cum perterrita retrō
īre et adōrātīs vellet discēdere nymphīs,               350
haesērunt rādīce pedēs. convellere pugnat,
nec quicquam, nisi summa movet. subcrēscit ab īmō,
tōtaque paulātim lentus premit inguina cortex.
ut vīdit, cōnāta manū laniāre capillōs,
fronde manum implēvit: frondēs caput omne tenēbant.               355
at puer Amphissōs (namque hoc avus Eurytus illī
addiderat nōmen) māterna rigēscere sentit
ūbera; nec sequitur dūcentem lacteus ūmor.
spectātrīx aderam fātī crūdēlis, opemque
nōn poteram tibi ferre, soror, quantumque valēbam,               360
crēscentem truncum rāmōsque amplexa morābar,
et, fateor, voluī sub eōdem cortice condī.
     'Ecce vir Andraemōn genitorque miserrimus adsunt,
et quaerunt Dryopēn: Dryopēn quaerentibus illīs
ostendī lōtōn. tepidō dant ōscula lignō,               365
adfūsīque suae rādīcibus arboris haerent.
nīl nisi iam faciem, quod nōn foret arbor, habēbat
cāra soror: lacrimae miserō dē corpore factīs
inrōrant foliīs, ac, dum licet, ōraque praestant
vōcis iter, tālēs effundit in āera questūs:               370
"sīquā fidēs miserīs, hoc mē per nūmina iūrō
nōn meruisse nefās. patior sine crīmine poenam.
vīximus innocuae. sī mentior, ārida perdam
quās habeō frondēs, et caesa secūribus ūrar.
hunc tamen īnfantem māternīs dēmite rāmīs,               375
et date nūtrīcī, nostrāque sub arbore saepe
lac facitōte bibat, nostrāque sub arbore lūdat.
cumque loquī poterit, mātrem facitōte salūtet,
et trīstis dīcat 'latet hoc in stīpite māter.'
stāgna tamen timeat, nec carpat ab arbore flōrēs,                380
et fruticēs omnēs corpus putet esse deārum.
cāre valē coniūnx, et tū, germāna, paterque!
quī, sīquā est pietās, ab acūtae vulnere falcis,
ā pecoris morsū frondēs dēfendite nostrās.
et quoniam mihi fās ad vōs incumbere nōn est,               385
ērigite hūc artūs, et ad ōscula nostra venīte,
dum tangī possum, parvumque attollite nātum!
plūra loquī nequeō. nam iam per candida mollīs
colla liber serpit, summōque cacūmine condor.
ex oculīs removēte manūs. sine mūnere vestrō               390
contegat inductūs morientia lūmina cortex!"
dēsierant simul ōra loquī, simul esse. diūque
corpore mūtātō rāmī caluēre recentēs.'
     Dumque refert Iolē factum mīrābile, dumque
Eurytidos lacrimās admōtō pollice siccat               395
Alcmēnē (flet et ipsa tamen) compescuit omnem
rēs nova trīstitiam. nam līmine cōnstitit altō
paene puer dubiāque tegēns lānūgine mālās,
ōra refōrmātūs prīmōs Iolāus in annōs.
hoc illī dederat Iūnōnia mūneris Hēbē,               400
vīcta virī precibus. quae cum iūrāre parāret,
dōna tribūtūram post hunc sē tālia nūllī,
nōn est passa Themis: 'nam iam discordia Thēbae
bella movent,' dīxit 'Capaneusque nisi ab Iove vincī
haud poterit, fīentque parēs in vulnere frātrēs,               405
subductāque suōs mānēs tellūre vidēbit
vīvus adhūc vātēs; ultusque parente parentem
nātus erit factō pius et scelerātus eōdem
attonitusque malīs, exul mentisque domusque,
vultibus Eumenidum mātrisque agitābitur umbrīs,               410
dōnec eum coniūnx fātāle poposcerit aurum,
cognātumque latus Phēgēius hauserit ēnsīs.
tum dēmum magnō petet hōs Achelōia supplex
ab Iove Calliroē nātīs īnfantibus annōs
addat, nēve necem sinat esse ultōris inultam.               415
Iuppiter hīs mōtus prīvignae dōna nurusque
praecipiet, facietque virōs inpūbibus annīs.'
     Haec ubi fāticanō ventūrī praescia dīxit
ōre Themis, variō superī sermōne fremēbant,
et, cūr nōn aliīs eadem dare dōna licēret,               420
murmur erat. queritur veterēs Pallantias annōs
coniugis esse suī, queritur cānescere mītis
Īasiōna Cerēs, repetītum Mulciber aevum
poscit Ericthoniō, Venerem quoque cūra futūrī
tangit, et Anchīsae renovāre pacīscitur annōs.               425
cui studeat, deus omnis habet; crēscitque favōre
turbida sēditiō, dōnec sua Iuppiter ōra
solvit, et 'ō! nostrī sīquā est reverentia,' dīxit
'quō ruitis? tantumne aliquis sibi posse vidētur,
fāta quoque ut superet? fātīs Iolāus in annōs,               430
quōs ēgit, rediit. fatiīuvenescere dēbent
Calliroē genitī, nōn ambitiōne nec armīs.
vōs etiam, quōque hōc animō meliōre ferātis,
mē quoque fāta regunt. quae sī mūtāre valērem,
nec nostrum sērī curvārent Aeacōn annī,               435
perpetuumque aevī flōrem Rhadamanthus habēret
cum Mīnōe meō, quī propter amāra senectae
pondera dēspicitur, nec quō prius ōrdine rēgnat.'
     Dicta Iovis mōvēre deōs; nec sustinet ūllus,
cum videat fessōs Rhadamanthōn et Aeacōn annīs               440
et Mīnōa, querī. quī, dum fuit integer aevī,
terruerat magnās ipsō quoque nōmine gentēs;
tunc erat invalidus, Dēīonidēnque iuventae
rōbore Mīlētum Phoebōque parente superbum
pertimuit, crēdēnsque suīs īnsurgere rēgnīs,               445
haut tamen est patriīs arcēre penātibus ausus.
sponte fugis, Mīlēte, tuā, celerīque carīnā
Aegaeās mētīris aquās, et in Āside terra
moenia cōnstituis positōris habentia nōmen.
hic tibi, dum sequitur patriae curvāmina rīpae,               450
fīlia Maeandrī totiēns redeuntis eōdem
cognita Cȳaneē, praestantī corpora fōrma,
Byblida cum Caunō, prōlem est ēnīxa gemellam.
     Byblis in exemplō est, ut ament concessa puellae,
Byblis Apollineī correpta cupīdine frātris;               455
nōn soror ut frātrem, nec quā dēbēbat, amābat.
illa quidem prīmō nūllōs intellegit ignēs,
nec peccāre putat, quod saepius ōscula iungat,
quod sua frāternō circumdet bracchia collō;
mendācīque diū pietātis fallitur umbra.               460
paulātim dēclīnat amor, vīsūraque frātrem
culta venit, nimiumque cupit fōrmōsa vidērī
et sīquā est illīc fōrmōsior, invidet illī.
sed nōndum manifēsta sibi est, nūllumque sub illō
igne facit vōtum, vērumtamen aestuat intus.               465
iam dominum appellat, iam nōmina sanguinis ōdit,
Byblida iam māvult, quam sē vocet ille sorōrem.
     Spēs tamen obscēnās animō dēmittere nōn est
ausa suō vigilāns; placidā resolūta quiētē
saepe videt quod amat: vīsa est quoque iungere frātrī               470
corpus et ērubuit, quamvīs sōpīta iacēbat.
somnus abit; silet illa diū repetitque quiētis
ipsa suae speciem dubiāque ita mente profātur:
'mē miseram! tacitae quid vult sibi noctis imāgō?
quam nōlim rata sit! cūr haec ego somnia vīdī?               475
ille quidem est oculīs quamvīs fōrmōsus inīquīs
et placet, et possim, sī nōn sit frāter, amāre,
et mē dignus erat. vērum nocet esse sorōrem.
dummodo tāle nihil vigilāns committere temptem,
saepe licet similī redeat sub imāgine somnus!               480
testis abest somnō, nec abest imitāta voluptās.
prō Venus et tenerā volucer cum mātre Cupīdō,
gaudia quanta tulī! quam mē manifēsta libīdō
contigit! ut iacuī tōtīs resolūta medullīs!
ut meminisse iuvat! quamvīs brevis illa voluptās               485
noxque fuit praeceps et coeptīs invida nostrīs.
     'Ō ego, sī liceat mūtātō nōmine iungī,
quam bene, Caune, tuō poteram nurus esse parentī!
quam bene, Caune, meō poterās gener esse parentī!
omnia, dī facerent, essent commūnia nōbīs,               490
praeter avōs: tū mē vellem generōsior essēs!
nescioquam faciēs igitur, pulcherrime, mātrem;
at mihi, quae male sum, quōs tū, sortīta parentēs,
nīl nisi frāter eris. quod obēst, id habēbimus ūnum.
quid mihi significant ergō mea vīsa? quod autem               495
somnia pondus habent? an habent et somnia pondus?
dī melius! dī nempe suās habuēre sorōrēs.
sīc Sāturnus Ōpem iūnctam sibi sanguine dūxit,
Ōceanus Tēthyn, Iūnōnem rēctor Olympī.
sunt superīs sua iūra! quid ad caelestia rītūs               500
exigere hūmānōs dīversaque foedera temptō?
aut nostrō vetitus dē corde fugābitur ārdor,
aut hoc sī nequeō, peream, precor, ante torōque
mortua compōnar, positaeque det ōscula frāter.
et tamen arbitrium quaerit rēs ista duōrum!               505
finge placēre mihi: scelus esse vidēbitur illī.
     'At nōn Aeolidae thalamōs timuēre sorōrum!
unde sed hōs nōvī? cūr haec exempla parāvī?
quō feror? obscēnae procul hinc discēdite flammae
nec, nisi quā fās est germānae, frāter amētur!               510
sī tamen ipse meī captus prior esset amōre,
forsitan illīus possem indulgēre furōrī.
ergō ego, quae fueram nōn reiectūra petentem,
ipsa petam! poterisne loquī? poterisne fatērī?
cōget amor, poterō! vel, sī pudor ōra tenēbit,               515
littera cēlātōs arcāna fatēbitur ignēs.'
     Hoc placet, haec dubiam vīcit sententia mentem.
in latus ērigitur cubitōque innīxa sinistrō
'vīderit: īnsānōs' inquit 'fateāmur amōrēs!
ei mihi, quō lābor? quem mēns mea concipit ignem?'               520
et meditāta manū compōnit verba trementī.
dextra tenet ferrum, vacuam tenet altera cēram.
incipit et dubitat, scrībit damnatque tabellās,
et notat et dēlet, mūtat culpatque probatque
inque vicem sūmptās pōnit positāsque resūmit.               525
quid velit ignōrat; quicquid factūra vidētur,
displicet. in vultū est audācia mixta pudōrī.
scrīpta 'soror' fuerat; vīsum est dēlēre sorōrem
verbaque corrēctīs incīdere tālia cērīs:
'quam, nisi tū dederīs, nōn est habitūra salūtem,               530
hanc tibi mittit amāns: pudet, ā, pudet ēdere nōmen,
et sī quid cupiam quaeris, sine nōmine vellem
posset agī mea causa meō, nec cognita Byblīs
ante forem, quam spēs vōtōrum certa fuisset.
     'Esse quidem laesī poterat tibi pectoris index               535
et color et maciēs et vultus et ūmida saepe
lūmina nec causā suspīria mōta patentī
et crēbrī amplexūs, et quae, sī forte notāstī,
ōscula sentīrī nōn esse sorōria possent.
ipsa tamen, quamvīs animō grave vulnus habēbam,               540
quamvīs intus erat furor igneus, omnia fēcī
(sunt mihi dī testēs), ut tandem sānior essem,
pugnāvīque diū violenta Cupīdinis arma
effugere īnfēlīx, et plūs, quam ferre puellam
posse putēs, ego dūra tulī. superāta fatērī                545
cōgor, opemque tuam timidīs exposcere vōtīs.
tū servāre potes, tū perdere sōlus amantem:
ēlige, utrum faciās. nōn hoc inimīca precātur,
sed quae, cum tibi sit iūnctissima, iūnctior esse
expetit et vinclō tēcum propiōre ligārī.               550
iūra senēs nōrint, et quid liceatque nefāsque
fāsque sit, inquīrant, lēgumque exāmina servent.
conveniēns Venus est annīs temerāria nostrīs.
quid liceat, nescīmus adhūc, et cūncta licēre
crēdimus, et sequimur magnōrum exempla deōrum.               555
nec nōs aut dūrus pater aut reverentia fāmae
aut timor impediet: tantum sit causa timendī,
dulcia frāternō sub nōmina fūrta tegēmus.
est mihi lībertās tēcum sēcrēta loquendī,
et damus amplexūs, et iungimus ōscula cōram.               560
quantum est, quod dēsit? miserēre fatentis amōrem,
et nōn fassūrae, nisi cōgeret ultimus ārdor,
nēve merēre meō subscrībī causa sepulchrō.'
     Tālia nēquīquam perarantem plēna relīquit
cēra manum, summusque in margine versus adhaesit.               565
prōtinus inpressā signat sua crīmina gemma,
quam tīnxit lacrimīs (linguam dēfēcerat ūmor):
dēque suīs ūnum famulīs pudibunda vocāvit,
et pavidum blandīta 'fer hās, fīdissime, nostrō'
dīxit, et adiēcit longō post tempore 'frātrī.'               570
cum daret, ēlāpsae manibus cecidēre tabellae.
ōmine turbāta est, mīsit tamen. apta minister
tempora nactus adit trāditque latentia verba.
attonitus subitā iuvenis Maeandrius īra
prōicit acceptās lēctā sibi parte tabellās,               575
vixque manus retinēns trepidantis ab ōre ministrī,
'dum licet, ō vetitae scelerāte libīdinis auctor,
effuge!' ait 'quī, sī nostrum tua fāta pudōrem
nōn traherent sēcum, poenās mihi morte dedissēs.'
ille fugit pavidus, dominaeque ferōcia Caunī               580
dicta refert. pallēs audīta, Byblī, repulsa,
et pavet obsessum glaciālī frīgore corpus.
mēns tamen ut rediit, pariter rediēre furōrēs,
linguaque vix tālēs ictō dedit aere vocēs:
'et meritō! quid enim temerāria vulneris huius               585
indicium fēcī? quid, quae cēlanda fuērunt,
tam cito commīsī properātīs verba tabellīs?
ante erat ambiguīs animī sententia dictīs
praetemptanda mihī. nē nōn sequerētur euntem,
parte aliquā vēlī, quālis foret aura, notāre               590
dēbueram, tūtōque marī dēcurrere, quae nunc
nōn explōrātīs inplēvī lintea ventīs.
auferor in scopulōs igitur, subversaque tōtō
obruor ōceanō, neque habent mea vēla recursūs.
     'Quid quod et ōminibus certīs prohibēbar amōrī               595
indulgēre meō, tum cum mihi ferre iubentī
excidit et fēcit spēs nostrās cēra cadūcās?
nōnne vel illa diēs fuerat, vel tōta voluntās,
sed potius mūtanda diēs? deus ipse monēbat
signaque certa dabat, sī nōn male sāna fuissem.               600
et tamen ipsa loquī, nec mē committere cērae
dēbueram, praesēnsque meōs aperīre furōrēs.
vīdisset lacrimās, vultum vīdisset amantīs;
plūra loquī poteram, quam quae cēpēre tabellae.
invītō potuī circumdare bracchia collō,               605
et, sī reicerer, potuī moritūra vidērī
amplectīque pedēs, adfūsaque poscere vītam.
omnia fēcissem, quōrum sī singula dūram
flectere nōn poterant, potuissent omnia, mentem.
forsitan et missī sit quaedam culpa ministrī:               610
nōn adiit aptē, nec legit idōnea, crēdō,
tempora, nec petiit hōramque animumque vacantem.
     'Haec nocuēre mihī. neque enim est dē tigride nātus
nec rigidās silicēs solidumve in pectore ferrum
aut adamanta gerit, nec lac bibit ille leaenae.               615
vincētur! repetendus erit, nec taedia coeptī
ūlla meī capiam, dum spīritus iste manēbit.
nam prīmum, sī facta mihī revocāre licēret,
nōn coepisse fuit: coepta expugnāre secundum est.
quippe nec ille potest, ut iam mea vōta relinquam,               620
nōn tamen ausōrum semper memor esse meōrum.
et, quia dēsierim, leviter voluisse vidēbor,
aut etiam temptāsse illum īnsidiīsque petīsse,
vel certē nōn hoc, quī plūrimus urget et ūrit
pectora nostra, deō, sed vīcta libīdine crēdar;               625
dēnique iam nequeō nīl commīsisse nefandum.
et scrīpsī et petiī: reserāta est nostra voluntās;
ut nihil adiciam, nōn possum innoxia dīcī.
quod superest, multum est in vōta, in crīmina parvum.'
dīxit, et (incertae tanta est discordia mentis),               630
cum pigeat temptāsse, libet temptāre. modumque
exit et īnfēlīx committit saepe repellī.
mox ubi fīnis abest, patriam fugit ille nefāsque,
inque peregrīnā pōnit nova moenia terrā.
     Tum vērō maestam tōtā Mīlētida mente               635
dēfēcisse ferunt, tum vērō ā pectore vestem
dīripuit plānxitque suōs furibunda lacertōs;
iamque palam est dēmēns, inconcessaeque fatētur
spem vēnerīs, siquidem patriam invīsōsque penātēs
dēserit, et profugī sequitur vestīgia frātris.               640
utque tuō mōtae, prōlēs Semelēia, thyrsō
Ismariae celebrant repetīta triennia bacchae,
Byblida nōn aliter lātōs ululāsse per agrōs
Būbasidēs vīdēre nurūs. quibus illa relictīs
Cārās et armiferōs Lelēgās Lyciamque pererrat.               645
iam Cragon et Limyren Xanthīque relīquerat undās,
quōque Chimaera iugō mediīs in partibus ignem,
pectus et ōra leae, caudam serpentis habēbat.
dēficiunt silvae, cum tū lassāta sequendō
concidis, et dūrā positīs tellūre capillīs,               650
Byblī, iacēs, frondēsque tuō premis ōre cadūcās.
saepe illam nymphae tenerīs Lelegēidēs ulnīs
tollere cōnantur, saepe, ut medeātur amōrī,
praecipiunt, surdaeque adhibent sōlācia mentī.
mūta iacet, viridēsque suīs tenet unguibus herbās               655
Byblis, et ūmectat lacrimārum grāmina rīvō.
nāidas hīs vēnam, quae numquam ārēscere posset,
subposuisse ferunt. quid enim dare maius habēbant?
prōtinus, ut sectō piceae dē cortice guttae,
utve tenāx gravidā mānat tellūre bitūmen;               660
utve sub adventū spīrantis lēne favōnī
sōle remollēscit quae frīgore cōnstitit unda;
sīc lacrimīs cōnsūmpta suīs Phoebēia Byblīs
vertitur in fontem, quī nunc quoque vallibus illīs
nōmen habet dominae, nigrāque sub īlice mānat.               665
     Fāma novī centum Crētaeās forsitan urbēs
implēsset mōnstrī, sī nōn mīrācula nūper
Īphide mūtātā Crēte propiōra tulisset.
proxima Cnosiacō nam quondam Phaestiā rēgnō
prōgenuit tellūs ignōtum nōmine Ligdum,               670
ingenuā dē plēbe virum, nec cēnsus in illō
nōbilitāte suā maior, sed vīta fidēsque
inculpāta fuit. gravidae quī coniugis aurēs
vōcibus hīs monuit, cum iam prope partus adesset.
'quae voveam, duo sunt: minimō ut relevēre dolōre,               675
utque marem pariās. onerōsior altera sors est,
et vīrēs fortūna negat. quod abōminor, ergō
ēdita forte tuō fuerit sī fēmina partū,—
invītus mandō; pietās, ignōsce!—necētur.'
dīxerat, et lacrimīs vultum lāvēre profūsīs,               680
tam quī mandābat, quam cui mandāta dabantur.
sed tamen usque suum vānīs Telethūsa marītum
sollicitat precibus, nē spem sibi pōnat in artō.
certa suā est Ligdō sententia. iamque ferendō
vix erat illa gravem mātūrō pondere ventrem,               685
cum mediō noctis spatiō sub imāgine somnī
Īnachis ante torum, pompā comitāta sacrōrum,
aut stetit aut vīsa est. inerant lūnāria frontī
cornua cum spīcīs nitidō flāventibus aurō
et rēgāle decus; cum quā lātrātor Anūbīs,               690
sānctaque Būbastis, variusque colōribus Āpis,
quīque premit vōcem digitōque silentia suādet;
sīstraque erant, numquamque satis quaesītus Osīrīs,
plēnaque somniferīs serpēns peregrīna venēnīs.
tum velut excussam somnō et manifēsta videntem               695
sīc adfāta dea est: 'pars ō Telethūsa meārum,
pōne gravēs cūrās, mandātaque falle marītī.
nec dubitā, cum tē partū Lūcīna levārit,
tollere quicquid erit. dea sum auxiliāris opemque
exōrāta ferō; nec tē coluisse querēris               700
ingrātum nūmen.' monuit, thalamōque recessit.
laeta torō surgit, pūrāsque ad sīdera supplex
Cressa manus tollēns, rata sint sua vīsa, precātur.
     Ut dolor incrēvit, sēque ipsum pondus in aurās
expulit, et nāta est ignārō fēmina patre,               705
iussit alī māter puerum mentīta. fidemque
rēs habuit, neque erat fictī nisi cōnscia nūtrīx.
vōta pater solvit, nōmenque inpōnit avītum:
Īphis avus fuerat. gāvīsa est nōmine māter,
quod commūne foret, nec quemquam falleret illō.               710
inde incepta piā mendācia fraude latēbant.
cultus erat puerī; faciēs, quam sīve puellae,
sīve darēs puerō, fuerat fōrmōsus uterque.
     Tertius intereā decimō successerat annus:
cum pater, Īphī, tibi flāvam dēspondet Ianthēn,               715
inter Phaestiadas quae laudātissima fōrmae
dōte fuit virgō, Dictaeō nāta Teleste.
pār aetās, pār fōrma fuit, prīmāsque magistrīs
accēpēre artēs, elementa aetātis, ab īsdem.
hinc amor ambārum tetigit rude pectus, et aequum               720
vulnus utrīque dedit, sed erat fīdūcia dispār:
coniugium pactaeque exspectat tempora taedae,
quamque virum putat esse, virum fore crēdit Ianthē;
Īphis amat, quā posse fruī dēspērat, et auget
hoc ipsum flammās, ārdetque in virgine virgō,               725
vixque tenēns lacrimās 'quis mē manet exitus,' inquit
'cognita quam nūllī, quam prōdigiōsa novaeque
cūra tenet Veneris? sī dī mihi parcere vellent,
parcere dēbuerant; sī nōn, et perdere vellent,
nātūrāle malum saltem et dē mōre dedissent.               730
nec vaccam vaccae, nec equās amor ūrit equārum:
ūrit ovēs ariēs, sequitur sua fēmina cervum.
sīc et avēs coeunt, interque animālia cūncta
fēmina fēmineō conrēpta cupīdine nūllā est.
vellem nūlla forem! nē nōn tamen omnia Crēte               735
mōnstra ferat, taurum dīlēxit fīlia Solīs,
fēmina nempe marem. meus est furiōsior illō,
sī vērum profitēmur, amor. tamen illa secūta est
spem Veneris; tamen illa dolīs et imāgine vaccae
passa bovem est, et erat, quī dēciperētur, adulter.               740
hūc licet ex tōtō sollertia cōnfluat orbe,
ipse licet revolet cērātīs Daedalus ālīs,
quid faciet? num mē puerum dē virgine doctīs
artibus efficiet? num tē mūtābit, Ianthē?
     'Quīn animum firmās, tēque ipsa recolligis, Īphī,               745
cōnsiliīque inopēs et stultōs excutis ignēs?
quid sīs nāta, vidē, nisi tē quoque dēcipis ipsam,
et pete quod fās est, et amā quod fēmina dēbēs!
spēs est, quae faciat, spēs est, quae pāscat amōrem.
hanc tibi rēs adimit. nōn tē cūstōdia cārō               750
arcet ab amplexū, nec cautī cūra marītī,
nōn patris asperitās, nōn sē negat ipsa rogantī,
nec tamen est potiunda tibī, nec, ut omnia fīant,
esse potes fēlīx, ut dīque hominēsque labōrent.
nunc quoque vōtōrum nūlla est pars vāna meōrum,               755
dīque mihī facilēs, quicquid valuēre, dedērunt;
quodque ego, vult genitor, vult ipsa, socerque futūrus.
at nōn vult nātūra, potentior omnibus istīs,
quae mihi sōla nocet. venit ecce optābile tempus,
lūxque iugālis adest, et iam mea fīet Ianthē—               760
nec mihi continget: mediīs sitiēmus in undīs.
prōnuba quid Iūnō, quid ad haec, Hymenaee, venītis
sacra, quibus quī dūcat abest, ubi nūbimus ambae?'
pressit ab hīs vōcem. nec lēnius altera virgō
aestuat, utque celer veniās, Hymenaee, precātur.               765
quae petit, haec Telethūsa timēns modo tempora differt,
nunc fictō languōre moram trahit, ōmina saepe
vīsaque causātur. sed iam cōnsūmpserat omnem
māteriam fictī, dīlātāque tempora taedae
īnstiterant, ūnusque diēs restābat. at illa               770
crīnālem capitī vittam nātaeque sibīque
dētrahit, et passīs āram complexa capillīs
'Īsī, Paraetonium Mareōticaque arva Pharōnque
quae colis, et septem dīgestum in cornua Nīlum:
fer, precor,' inquit 'opem, nostrōque medēre timōrī!               775
tē, dea, tē quondam tuaque haec īnsignia vīdī
cūnctaque cognōvī, sonitum comitantiaque aera
sīstrōrum, memorīque animō tua iussa notāvī.
quod videt haec lūcem, quod nōn ego pūnior, ecce
cōnsilium mūnusque tuum est. miserēre duārum,               780
auxiliōque iuvā!' lacrimae sunt verba secūtae.
vīsa dea est mōvisse suās (et mōverat) ārās,
et templī tremuēre forēs, imitātaque lūnam
cornua fulsērunt, crepuitque sonābile sīstrum.
nōn sēcūra quidem, faustō tamen ōmine laeta               785
māter abit templō. sequitur comes Īphīs euntem,
quam solita est, maiōre gradū, nec candor in ōre
permanet, et vīrēs augentur, et ācrior ipse est
vultus, et incōmptīs brevior mēnsūra capillīs,
plūsque vigōris adest, habuit quam fēmina. nam quae               790
fēmina nūper erās, puer es! date mūnera templīs,
nec timidā gaudēte fidē! dant mūnera templīs,
addunt et titulum: titulus breve carmen habēbat:
dōna : puer : solvit : quae : fēmina : vōverat : īphis.
postera lūx radiīs lātum patefēcerat orbem,               795
cum Venus et Iūnō sociōsque Hymenaeus ad ignēs
conveniunt, potīturque suā puer Īphis Ianthē.