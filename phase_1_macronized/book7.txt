     Iamque fretum Minyae Pagasaeā puppe secābant,
perpetuāque trahēns inopem sub nocte senectam
Phīneus vīsus erat, iuvenēsque Aquilōne creātī
virgineās volucrēs miserī senis ōre fugārant,
multaque perpessī clārō sub Iāsone tandem               5
contigerant rapidās līmōsī Phāsidos undās.
dumque adeunt rēgem Phrixēaque vellera poscunt
lēxque datur Minyīs magnōrum horrenda labōrum,
concipit intereā validōs Aeētiās ignēs
et luctāta diū, postquam ratiōne furōrem               10
vincere nōn poterat, 'frūstrā, Mēdēa, repugnās:
nescio quis deus obstat,' ait, 'mīrumque, nisi hoc est,
aut aliquid certē simile huic, quod amāre vocātur.
nam cūr iussa patris nimium mihi dūra videntur?
sunt quoque dūra nimis! cūr, quem modo dēnique vīdī,               15
nē pereat, timeō? quae tantī causa timōris?
excute virgineō conceptās pectore flammās,
sī potes, īnfēlīx! sī possem, sānior essem!
sed trahit invītam nova vīs, aliudque cupīdō,
mēns aliud suādet: videō meliōra probōque,               20
dēteriōra sequor. quid in hospite, rēgia virgō,
ūreris et thalamōs aliēnī concipis orbis?
haec quoque terra potest, quod ames, dare. vīvat an ille
occidat, in dīs est. vīvat tamen! idque precārī
vel sine amōre licet: quid enim commīsit Iāsōn?               25
quem, nisi crūdēlem, nōn tangat Iāsonis aetās
et genus et virtūs? quem nōn, ut cētera dēsint,
ōre movēre potest? certē mea pectora mōvit.
at nisi opem tulerō, taurōrum adflābitur ōre
concurretque suae segetī, tellūre creātīs               30
hostibus, aut avidō dabitur fera praeda dracōnī.
hoc ego sī patiar, tum mē dē tigride nātam,
tum ferrum et scopulōs gestāre in corde fatēbor!
cūr nōn et spectō pereuntem oculōsque videndō
cōnscelerō? cūr nōn taurōs exhortor in illum               35
terrigenāsque ferōs īnsōpītumque dracōnem?
dī meliōra velint! quamquam nōn ista precanda,
sed facienda mihī.—prōdamne ego rēgna parentis,
atque ope nescio quis servābitur advena nostrā,
ut per mē sospes sine mē det lintea ventīs               40
virque sit alterius, poenae Mēdēa relinquar?
sī facere hoc aliamve potest praepōnere nōbīs,
occidat ingrātus! sed nōn is vultus in illō,
nōn ea nōbilitās animō est, ea grātia fōrmae,
ut timeam fraudem meritīque oblīvia nostrī.               45
et dabit ante fidem, cōgamque in foedera testēs
esse deōs. quid tūta timēs? accingere et omnem
pelle moram: tibi sē semper dēbēbit Iāsōn,
tē face sollemnī iunget sibi perque Pelasgās
servātrīx urbēs mātrum celebrābere turbā.               50
ergō ego germānam frātremque patremque deōsque
et nātāle solum ventīs ablāta relinquam?
nempe pater saevus, nempe est mea barbara tellūs,
frāter adhūc īnfāns; stant mēcum vōta sorōris,
maximus intrā mē deus est! nōn magna relinquam,               55
magna sequar: titulum servātae pūbis Achīvae
nōtitiamque solī meliōris et oppida, quōrum
hīc quoque fāma viget, cultūsque artēsque locōrum,
quemque ego cum rēbus, quās tōtus possidet orbis,
Aesonidēn mūtāsse velim, quō coniuge fēlīx               60
et dīs cārā ferar et vertice sīdera tangam.
quid, quod nescio quī mediīs concurrere in undīs
dīcuntur montēs ratibusque inimīca Charybdis
nunc sorbēre fretum, nunc reddere, cīnctaque saevīs
Scylla rapāx canibus Siculō lātrāre profundō?               65
nempe tenēns, quod amō, gremiōque in Iāsonis haerēns
per freta longa ferar; nihil illum amplexa verēbor
aut, sīquid metuam, metuam dē coniuge sōlō.—
coniugiumne putās speciōsaque nōmina culpae
inpōnis, Mēdēa, tuae?—quīn adspice, quantum               70
adgrediāre nefās, et, dum licet, effuge crīmen!'
dīxit, et ante oculōs rēctum pietāsque pudorque
cōnstiterant, et victa dabat iam terga Cupīdō.
     Ībat ad antīquās Hecatēs Perseidos arās,
quās nemus umbrōsum sēcrētaque silva tegēbat,               75
et iam fortis erat, pulsusque recesserat ārdor,
cum videt Aesonidēn exstīnctaque flamma relūxit.
ērubuēre genae, tōtōque recanduit ōre,
utque solet ventīs alimenta adsūmere, quaeque
parva sub inductā latuit scintilla favīllā               80
crēscere et in veterēs agitāta resurgere vīrēs,
sīc iam lēnis amor, iam quem languēre putārēs,
ut vīdit iuvenem, speciē praesentis inārsit.
et cāsū solitō fōrmōsior Aesone nātus
illā lūce fuit: possēs ignōscere amantī.               85
spectat et in vultū velutī tum dēnique vīsō
lūmina fīxa tenet nec sē mortālia dēmēns
ōra vidēre putat nec sē dēclīnat ab illō;
ut vērō coepitque loquī dextramque prehendit
hospes et auxilium submissā vōce rogāvit               90
prōmīsitque torum, lacrimīs ait illa profūsīs:
'quid faciam, videō: nec mē ignōrantia vērī
dēcipiet, sed amor. servābere mūnere nostrō,
servātus prōmissa datō!' per sacra trifōrmis
ille deae lūcōque foret quod nūmen in illō               95
perque patrem socerī cernentem cūncta futūrī
ēventūsque suōs et tanta perīcula iūrat:
crēditus accēpit cantātās prōtinus herbās
ēdidicitque ūsum laetusque in tēcta recessit.
     Postera dēpulerat stēllās Aurōra micantēs:               100
conveniunt populī sacrum Māvortis in arvum
cōnsistuntque iugīs; mediō rēx ipse resēdit
agmine purpureus scēptrōque īnsignis eburnō.
ecce adamantēīs Vulcānum nāribus efflant
aeripedēs taurī, tāctaeque vapōribus herbae               105
ārdent, utque solent plēnī resonāre camīnī,
aut ubi terrēnā silicēs fornāce solūtī
concipiunt ignem liquidārum adspergine aquārum,
pectora sīc intus clausās volventia flammās
gutturaque usta sonant; tamen illīs Aesone nātus               110
obvius it. vertēre trucēs venientis ad ōrā
terribilēs vultūs praefīxaque cornua ferrō
pulvereumque solum pede pulsāvēre bisulcō
fūmificīsque locum mūgītibus inplēvērunt.
dēriguēre metū Minyae; subit ille nec ignēs               115
sentit anhēlātōs (tantum medicāmina possunt!)
pendulaque audācī mulcet paleāria dextra
suppositōsque iugō pondus grave cōgit arātrī
dūcere et īnsuētum ferrō prōscindere campum:
mīrantur Colchī, Minyae clāmōribus augent               120
adiciuntque animōs. galea tum sūmit aēna
vīpereōs dentēs et arātōs spargit in agrōs.
sēmina mollit humus validō praetīncta venēnō,
et crēscunt fīuntque satī nova corpora dentēs,
utque hominis speciem māternā sūmit in alvō               125
perque suōs intus numerōs conpōnitur īnfāns
nec nisi mātūrus commūnēs exit in aurās,
sīc, ubi vīsceribus gravidae tellūris imāgō
effecta est hominis, fētō cōnsurgit in arvō,
quodque magis mīrum est, simul ēdita concutit arma.               130
quōs ubi vīdērunt praeacūtae cuspidis hastās
in caput Haemoniī iuvenis torquēre parantīs,
dēmīsēre metū vultumque animumque Pelasgī;
ipsa quoque extimuit, quae tūtum fēcerat illum.
utque petī vīdit iuvenem tot ab hostibus ūnum,                135
palluit et subitō sine sanguine frīgida sēdit,
nēve parum valeant ā sē data grāmina, carmen
auxiliāre canit sēcrētāsque advocat artēs.
ille gravem mediōs silicem iaculātus in hostēs
ā sē dēpulsum Mārtem convertit in ipsōs:               140
terrigenae pereunt per mūtua vulnera frātrēs
cīvīlīque cadunt aciē. grātantur Achīvī
victōremque tenent avidīsque amplexibus haerent.
tū quoque victōrem conplectī, barbara, vellēs:
obstitit inceptō pudor, at conplexa fuissēs,               145
sed tē, nē facerēs, tenuit reverentia fāmae.
quod licet, adfectū tacitō laetāris agisque
carminibus grātēs et dīs auctōribus hōrum.
     Pervigilem superest herbīs sōpīre dracōnem,
quī cristā linguīsque tribus praesignis et uncīs               150
dentibus horrendus cūstōs erat arboris aureae.
hunc postquam sparsit Lēthaeī grāmine sūcī
verbaque ter dīxit placidōs facientia somnōs,
quae mare turbātum, quae concita flūmina sistunt,
somnus in ignōtōs oculōs sibi vēnit, et aurō               155
hērōs Aesonius potītur spoliōque superbus
mūneris auctōrem sēcum, spoliā altera, portāns
victor Iōlciacōs tetigit cum coniuge portūs.
     Haemoniae mātrēs prō gnātīs dōna receptīs
grandaevīque ferunt patrēs congestaque flamma               160
tūra liquefaciunt, inductāque cornibus aurum
victima vōta cadit, sed abest grātantibus Aesōn
iam propior lētō fessusque senīlibus annīs,
cum sīc Aesonidēs: 'ō cui dēbēre salūtem
cōnfiteor, coniūnx, quamquam mihi cūncta dedistī               165
excessitque fidem meritōrum summa tuōrum,
sī tamen hoc possunt (quid enim nōn carmina possunt?)
dēme meīs annīs et dēmptōs adde parentī!'
nec tenuit lacrimās: mōta est pietāte rogantis,
dissimilemque animum subiit Aeēta relictus;               170
nec tamen adfectus tālis cōnfessa 'quod' inquit
'excidit ōre tuō, coniūnx, scelus? ergō ego cuīquam
posse tuae videor spatium trānscrībere vītae?
nec sinat hoc Hecatē, nec tū petis aequa; sed istō,
quod petis, experiar maius dare mūnus, Iāsōn.               175
arte meā socerī longum temptābimus aevum,
nōn annīs revocāre tuīs, modo dīva trifōrmis
adiuvet et praesēns ingentibus adnuat ausīs.'
     Trēs aberant noctēs, ut cornua tōta coīrent
efficerentque orbem; postquam plēnissima fulsit               180
ac solidā terrās spectāvit imāgine lūna,
ēgreditur tēctīs vestēs indūta recīnctās,
nūda pedem, nūdōs umerīs īnfūsa capillōs,
fertque vagōs mediae per mūta silentia noctis
incomitāta gradūs: hominēs volucrēsque ferāsque               185
solverat alta quiēs, nūllō cum murmure saepēs,
inmōtaeque silent frondēs, silet ūmidus āēr,
sīdera sōla micant: ad quae sua bracchia tendēns
ter sē convertit, ter sūmptīs flūmine crīnem
inrōrāvit aquīs ternīsque ululātibus ōra                190
solvit et in dūrā submissō poplite terra
'Nox' ait 'arcānīs fīdissima, quaeque diurnīs
aurea cum lūnā succēditis ignibus astra,
tūque, triceps Hecatē, quae coeptīs cōnscia nostrīs
adiūtrīxque venīs cantūsque artisque magōrum,               195
quaeque magōs, Tellūs, pollentibus īnstruis herbīs,
auraeque et ventī montēsque amnēsque lacūsque,
dīque omnēs nemorum, dīque omnēs noctis adeste,
quōrum ope, cum voluī, rīpīs mīrantibus amnēs
in fontēs rediēre suōs, concussaque sistō,               200
stantia concutiō cantū freta, nūbila pellō
nūbilaque indūcō, ventōs abigōque vocōque,
vīpereās rumpō verbīs et carmine faucēs,
vīvaque saxa suā convulsaque rōbora terrā
et silvās moveō iubeōque tremēscere montīs               205
et mūgīre solum mānēsque exīre sepulcrīs!
tē quoque, Lūna, trahō, quamvīs Temesaea labōrēs
aera tuōs minuant; currūs quoque carmine nostrō
pallet avī, pallet nostrīs Aurōra venēnīs!
vōs mihi taurōrum flammās hebetāstis et uncō               210
inpatiēns oneris collum pressistis arātrō,
vōs serpentigenīs in sē fera bella dedistis
cūstōdemque rudem somnī sōpīstis et aurum
vindice dēceptō Grāiās mīsistis in urbēs:
nunc opus est sūcīs, per quōs renovāta senectūs               215
in flōrem redeat prīmōsque recolligat annōs,
et dabitis. neque enim micuērunt sīdera frūstrā,
nec frūstrā volucrum tractus cervīce dracōnum
currus adest.' aderat dēmissus ab aethere currūs.
quō simul adscendit frēnātaque colla dracōnum               220
permulsit manibusque levēs agitāvit habēnās,
sublīmis rapitur subiectaque Thessala Tempe
dēspicit et certīs regiōnibus adplicat anguēs:
et quās Ossa tulit, quās altum Pēliōn herbās,
Othrysque Pindusque et Pindō maior Olympus,               225
perspicit et placitās partim rādīce revellit,
partim succīdit curvāmine falcis aēnae.
multa quoque Āpidanī placuērunt grāmina rīpīs,
multa quoque Amphrȳsī, neque erās inmūnis, Enīpeu;
nec nōn Pēnēōs nec nōn Sperchēidēs undae               230
contribuēre aliquid iuncōsaque lītora Boebēs;
carpsit et Euboicā vīvāx Anthēdone grāmen,
nōndum mūtātō vulgātum corpore Glaucī.
     Et iam nōna diēs currū pennīsque dracōnum
nōnaque nox omnēs lūstrantem vīderat agrōs,               235
cum rediit; neque erant tāctī nisi odōre dracōnēs,
et tamen annōsae pellem posuēre senectae.
cōnstitit adveniēns citrā līmenque forēsque
et tantum caelō tegitur refugitque virīlēs
contāctūs, statuitque ārās dē caespite bīnās,               240
dexteriōre Hecatēs, ast laevā parte Iuventae.
hās ubi verbēnīs silvāque incīnxit agrestī,
haud procul ēgestā scrobibus tellūre duābus
sacra facit cultrōsque in guttura velleris ātrī
conicit et patulās perfundit sanguine fossās;                245
tum super invergēns liquidī carchēsia mellis
alteraque invergēns tepidī carchēsia lactis,
verba simul fūdit terrēnaque nūmina cīvit
umbrārumque rogat raptā cum coniuge rēgem,
nē properent artūs animā fraudāre senīlī.               250
     Quōs ubi plācāvit precibusque et murmure longō,
Aesonis effētum prōferrī corpus ad aurās
iussit et in plēnōs resolūtum carmine somnōs
exanimī similem strātīs porrēxit in herbīs.
hinc procul Aesonidēn, procul hinc iubet īre ministrōs               255
et monet arcānīs oculōs removēre profānōs.
diffugiunt iussī; passīs Mēdēa capillīs
bacchantum rītū flagrantīs circuit ārās
multifidāsque facēs in fossā sanguinis ātra
tinguit et īnfectās geminīs accendit in ārīs               260
terque senem flammā, ter aquā, ter sulphure lūstrat.
     Intereā validum positō medicāmen aēnō
fervet et exsultat spūmīsque tumentibus albet.
illīc Haemoniā rādīcēs valle resectās
sēminaque flōrēsque et sūcōs incoquit ātrōs;               265
adicit extrēmō lapidēs Oriente petītōs
et quās Ōceanī refluum mare lāvit harēnās;
addit et exceptās lūnā pernocte pruīnās
et strīgīs īnfāmīs ipsīs cum carnibus ālās
inque virum solitī vultūs mūtāre ferīnōs               270
ambiguī prōsecta lupī; nec dēfuit illīs
squāmea Cīnyphiī tenuis membrāna chelydrī
vīvācisque iecur cervī; quibus īnsuper addit
ōva caputque novem cornīcis saecula passae.
hīs et mīlle aliīs postquam sine nōmine rēbus                275
prōpositum īnstrūxit mortālī barbara maius,
ārentī rāmō iamprīdem mītis olīvae
omnia cōnfūdit summīsque inmiscuit īma.
ecce vetus calidō versātus stīpes aēnō
fit viridis prīmō nec longō tempore frondēs               280
induit et subitō gravidīs onerātur olīvīs:
at quācumque cavō spūmās ēiēcit aēnō
ignis et in terram guttae cecidēre calentēs,
vernat humus, flōrēsque et mollia pābula surgunt.
quae simul ac vīdit, strictō Mēdēa reclūdit               285
ēnse senis iugulum veteremque exīre cruōrem
passa replet sūcīs; quōs postquam conbibit Aesōn
aut ōre acceptōs aut vulnere, barba comaeque
cānitiē positā nigrum rapuēre colōrem,
pulsa fugit maciēs, abeunt pallorque situsque,               290
adiectōque cavae supplentur corpore rūgae,
membraque luxuriant: Aesōn mīrātur et ōlim
ante quater dēnōs hunc sē reminīscitur annōs.
     Vīderat ex altō tantī mīrācula mōnstrī
Līber et admonitus, iuvenēs nūtrīcibus annōs               295
posse suīs reddī, capit hoc ā Colchide mūnus.
     Nēve dolī cessent, odium cum coniuge falsum
Phāsias adsimulat Peliaeque ad līmina supplex
cōnfugit; atque illam, quoniam gravis ipse senecta est,
excipiunt nātae; quās tempore callida parvō               300
Colchis amīcitiae mendācis imāgine cēpit,
dumque refert inter meritōrum maxima dēmptōs
Aesonis esse situs atque hāc in parte morātur,
spēs est virginibus Peliā subiecta creātis,
arte suum parilī revirēscere posse parentem,               305
idque petunt pretiumque iubent sine fīne pacīscī.
illa brevī spatiō silet et dubitāre vidētur
suspenditque animōs fictā gravitāte rogantum.
mox ubi pollicita est, 'quō sit fīdūcia maior
mūneris huius' ait, 'quī vestrī maximus aevō est               310
dux gregis inter ovēs, agnus medicāmine fīet.'
prōtinus innumerīs effētus lāniger annīs
attrahitur flexō circum cava tempora cornū;
cuius ut Haemoniō marcentia guttura cultrō
fōdit et exiguō maculāvit sanguine ferrum,               315
membra simul pecudīs validōsque venēfica sūcōs
mergit in aere cavō: minuunt ea corporis artūs
cornuaque exūrunt nec nōn cum cornibus annōs,
et tener audītur mediō bālātus aēnō:
nec mora, bālātum mīrantibus exsilit agnus               320
lascīvitque fugā lactantiaque ūbera quaerit.
     Obstipuēre satae Peliā, prōmissaque postquam
exhibuēre fidem, tum vērō inpēnsius īnstant.
ter iuga Phoebus equīs in Hibērō flūmine mersīs
dēmpserat et quārtā radiantia nocte micābant               325
sīdera, cum rapidō fallāx Aeētiās ignī
impōnit pūrum laticem et sine vīribus herbās.
iamque necī similis resolūtō corpore rēgem
et cum rēge suō cūstōdēs somnus habēbat,
quem dederant cantūs magicaeque potentia linguae;               330
intrārant iussae cum Colchide līmina nātae
ambierantque torum: 'quid nunc dubitātis inertēs?
stringite' ait 'gladiōs veteremque haurīte crurōrem,
ut repleam vacuās iuvenālī sanguine vēnās!
in manibus vestrīs vīta est aetāsque parentis:               335
sī pietās ūlla est nec spēs agitātis inānīs,
officium praestāte patrī tēlīsque senectam
exigite, et saniem coniectō ēmittite ferrō!'
hīs, ut quaeque pia est, hortātibus inpia prīma est
et, nē sit scelerāta, facit scelus: haud tamen ictus               340
ūlla suōs spectāre potest, oculōsque reflectunt,
caecaque dant saevīs āversae vulnera dextrīs.
ille cruōre fluēns, cubitō tamen adlevat artūs,
sēmilacerque torō temptat cōnsurgere, et inter
tot medius gladiōs pallentia bracchia tendēns               345
'quid facitis, gnātae? quid vōs in fāta parentis
armat?' ait: cecidēre illīs animīque manūsque;
plūra locūtūrō cum verbīs guttura Colchīs
abstulit et calidīs laniātum mersit in undīs.
     Quod nisi pennātīs serpentibus īsset in aurās,               350
nōn exēmpta foret poenae: fugit alta superque
Pēliōn umbrōsum, Philyrēia tēcta, superque
Othryn et ēventū veteris loca nōta Cerambī:
hīc ope nymphārum sublātus in āera pennīs,
cum gravis īnfūsō tellūs foret obruta pontō,               355
Deucaliōnēās effūgit inobrutus undās.
Aeoliam Pitanēn ā laevā parte relinquit
factaque dē saxō longī simulācra dracōnis
Īdaeumque nemus, quō nātī fūrta, iuvencum,
occuluit Līber falsī sub imāgine cervī,                360
quāque pater Corythī parvā tumulātus harēnā est,
et quōs Maera novō lātrātū terruit agrōs,
Eurypylīque urbem, quā Cōae cornua mātrēs
gessērunt tum, cum discēderet Herculis agmen,
Phoebēamque Rhodōn et Iālysiōs Telchīnās,               365
quōrum oculōs ipsō vitiantēs omnia vīsū
Iuppiter exōsus frāternīs subdidit undīs;
trānsit et antīquae Carthēia moenia Cēae,
quā pater Alcidamās placidam dē corpore nātae
mīrātūrus erat nāscī potuisse columbam.               370
inde lacūs Hyriēs videt et Cȳcnēia Tempe,
quae subitus celebrāvit olor: nam Phȳlius illīc
imperiō puerī volucrisque ferumque leōnem
trādiderat domitōs; taurum quoque vincere iussus
vīcerat et sprētō totiēns īrātus amōre               375
praemia poscentī taurum suprēma negābat;
ille indignātus 'cupiēs dare' dīxit et altō
dēsiluit saxō; cūnctī cecidisse putābant:
factus olor niveīs pendēbat in āere pennīs;
at genetrīx Hyriē, servātī nescia, flendō               380
dēlicuit stāgnumque suō dē nōmine fēcit.
adiacet hīs Pleurōn, in quā trepidantibus ālīs
Ōphias effūgit nātōrum vulnera Combē;
inde Calaurēae Lētōidos adspicit arva
in volucrem versī cum coniuge cōnscia rēgis.               385
dextera Cyllēne est, in quā cum mātre Menēphrōn
concubitūrus erat saevārum mōre ferārum;
Cēphīsōn procul hinc dēflentem fāta nepōtis
respicit in tumidam phōcēn ab Apolline versī
Eumēlīque domum lūgentis in āere nātum.               390
     Tandem vīpereīs Ephyrēn Pīrēnida pennīs
contigit: hīc aevō veterēs mortālia prīmō
corpora vulgārunt pluviālibus ēdita fungīs.
sed postquam Colchīs ārsit nova nūpta venēnīs
flagrantemque domum rēgis mare vīdit utrumque,               395
sanguine nātōrum perfunditur inpius ēnsis,
ultaque sē male māter Iāsonis effugit arma.
hinc Tītānīācis ablāta dracōnibus intrat
Palladiās arcēs, quae tē, iūstissima Phēne,
tēque, senex Periphā, pariter vīdēre volantēs               400
innīxamque novīs neptem Polypēmonis ālīs.
excipit hanc Aegeus factō damnandus in ūnō,
nec satis hospitium est, thalamī quoque foedere iungit.
     Iamque aderat Thēseus, prōlēs ignāra parentī,
quī virtūte suā bimarem pācāverat Isthmōn:               405
huius in exitium miscet Mēdēa, quod ōlim
attulerat sēcum Scythicīs aconītōn ab ōrīs.
illud Echidnaeae memorant ē dentibus ortum
esse canis: specus est tenebrōsō caecus hiātū,
est via dēclīvis, per quam Tīrynthius hērōs               410
restantem contrāque diem radiōsque micantēs
oblīquantem oculōs nexīs adamante catēnīs
Cerberōn abstrāxit, rabida quī concitus īra
inplēvit pariter ternīs lātrātibus aurās
et sparsit viridēs spūmīs albentibus agrōs;                415
hās concrēsse putant nactāsque alimenta ferācis
fēcundīque solī vīrēs cēpisse nocendī;
quae quia nāscuntur dūrā vīvācia cautē,
agrestēs aconīta vocant. ea coniugis āstū
ipse parēns Aegeus nātō porrēxit ut hostī.               420
sūmpserat ignārā Thēseus data pōcula dextra,
cum pater in capulō gladiī cognōvit eburnō
signa suī generis facinusque excussit ab ōre.
effugit illa necem nebulīs per carmina mōtīs;
     At genitor, quamquam laetātur sospite nātō,               425
attonitus tamen est, ingēns discrīmine parvō
committī potuisse nefās: fovet ignibus ārās
mūneribusque deōs inplet, feriuntque secūrēs
colla torōsa boum vīnctōrum cornua vittīs.
nūllus Erecthīdīs fertur celebrātior illō               430
inlūxisse diēs: agitant convīvia patrēs
et medium vulgus nec nōn et carmina vīnō
ingenium faciente canunt: 'tē, maxime Thēseu,
mīrāta est Marathōn Crētaeī sanguine taurī,
quodque suīs sēcūrus arat Cromyōna colōnus,               435
mūnus opusque tuum est; tellūs Epidauria per tē
clāvigeram vīdit Vulcānī occumbere prōlem,
vīdit et inmītem Cēphīsias ōra Procrūstēn,
Cercyonis lētum vīdit Cereālis Eleusīn.
occidit ille Sinis magnīs male vīribus ūsus,               440
quī poterat curvāre trabēs et agēbat ab altō
ad terram lātē sparsūrās corpora pīnūs.
tūtus ad Alcathoēn, Lelegēia moenia, līmes
conpositō Scīrōne patet, sparsīsque latrōnis
terra negat sēdem, sēdem negat ossibus undā;               445
quae iactāta diū fertur dūrāsse vetustās
in scopulōs: scopulīs nōmen Scīrōnis inhaeret.
sī titulōs annōsque tuōs numerāre velimus,
facta prement annōs. prō tē, fortissime, vōta
pūblica suscipimus, Bacchī tibi sūmimus haustūs.'               450
cōnsonat adsēnsū populī precibusque faventum
rēgia, nec tōtā trīstis locus ūllus in urbe est.
     Nec tamen (usque adeō nūlla est sincēra voluptās,
sollicitumque aliquid laetīs intervenit) Aegeus
gaudia percēpit nātō sēcūra receptō:               455
bella parat Mīnōs; quī quamquam mīlite, quamquam
classe valet, patriā tamen est firmissimus īra
Androgeīque necem iūstīs ulcīscitur armīs.
ante tamen bellō vīrēs adquīrit amīcās,
quāque potēns habitus volucrī freta classe pererrat:               460
hinc Anaphēn sibi iungit et Astypalēia rēgna,
(prōmissīs Anaphēn, rēgna Astypalēia bellō);
hinc humilem Myconōn crētōsaque rūra Cimōlī
flōrentemque thymō Syron plānamque Serīphōn
marmoreamque Parōn, quamque inpia prōdidit Arnē               465
Siphnōn et acceptō, quod avāra poposcerat, aurō
mūtātā est in avem, quae nunc quoque dīligit aurum,
nigra pedēs, nigrīs vēlāta monēdula pennīs.
     At nōn Ōliaros Didymēque et Tēnos et Andros
et Gyaros nitidaeque ferāx Peparēthōs olīvae               470
Cnōsiacās iūvēre ratēs; latere inde sinistrō
Oenopiam Mīnōs petit, Aeacidēia rēgna:
Oenopiam veterēs adpellāvēre, sed ipse
Aeacus Aegīnam genetrīcis nōmine dīxit.
turba ruit tantaeque virum cognōscere fāmae               475
expetit; occurrunt illī Telamōnque minorque
quam Telamōn Pēleus et prōlēs tertia Phōcus;
ipse quoque ēgreditur tardus gravitāte senīlī
Aeacus et, quae sit veniendī causa, requīrit.
admonitūs patriī lūctus suspīrat et illī               480
dicta refert rēctor populōrum tālia centum:
'arma iuvēs ōrō prō gnātō sūmpta piaeque
pars sīs mīlitiae; tumulō sōlācia poscō.'
huic Āsōpiadēs 'petis inrita' dīxit 'et urbī
nōn facienda meae; neque enim coniūnctior ūlla               485
Cēcropidīs est hāc tellūs: ea foedera nōbīs.'
trīstis abit 'stābunt' que 'tibī tua foedera magnō'
dīxit et ūtilius bellum putat esse minārī
quam gerere atque suās ibi praecōnsūmere vīrēs.
classis ab Oenopiīs etiamnum Lyctia mūrīs               490
spectārī poterat, cum plēnō concita vēlō
Attica puppis adest in portusque intrat amīcōs,
quae Cephalum patriaeque simul mandāta ferēbat.
Aeacidae longō iuvenēs post tempore vīsum
agnōvēre tamen Cephalum dextrāsque dedēre               495
inque patris dūxēre domum: spectābilis hērōs
et veteris retinēns etiamnum pignora fōrmae
ingreditur rāmumque tenēns populāris olīvae
ā dextrā laevāque duōs aetāte minōrēs
maior habet, Clytōn et Būtēn, Pallante creātōs.               500
     Postquam congressūs prīmī sua verba tulērunt,
Cēcropidae Cephalus peragit mandāta rogatque
auxilium foedusque refert et iūra parentum,
imperiumque petī tōtīus Achāidos addit.
sīc ubi mandātam iūvit fācundia causam,               505
Aeacus, in capulō scēptrī nītente sinistrā,
'nē petite auxilium, sed sūmite' dīxit, 'Athēnae,
nec dubiē vīrēs, quās haec habet īnsula, vestrās
dūcite, et (ō maneat rērum status iste meārum!)
rōbora nōn dēsunt; superat mihi mīles et hoc est,               510
grātia dīs, fēlīx et inexcūsābile tempus.'
'immō ita sit' Cephalus, 'crēscat tua cīvibus optō
urbs' ait; 'adveniēns equidem modo gaudia cēpī,
cum tam pulchra mihī, tam pār aetāte iuventūs
obvia prōcessit; multōs tamen inde requīrō,               515
quōs quondam vīdī vestrā prius urbe receptus.'
Aeacus ingemuit trīstīque ita vōce locūtus:
'flēbile prīncipium melior fortūna secūta est;
hanc utinam possem vōbīs memorāre sine illō!
ōrdine nunc repetam, neu longā ambāge morer vōs,               520
ossa cinisque iacent, memorī quōs mente requīris,
et quota pars illī rērum periēre meārum!
dīra luēs īrā populīs Iūnōnis inīquae
incidit exōsae dictās ā paelice terrās.
dum vīsum mortāle malum tantaeque latēbat               525
causa nocēns clādis, pugnātum est arte medendī:
exitium superābat opem, quae victa iacēbat.
prīncipiō caelum spissā cālīgine terrās
pressit et ignāvōs inclūsit nūbibus aestus;
dumque quater iūnctīs explēvit cornibus orbem               530
Lūna, quater plēnum tenuāta retexuit orbem,
lētiferīs calidī spīrārunt aestibus austrī.
cōnstat et in fontis vitium vēnisse lacusque,
mīliaque incultōs serpentum multa per agrōs
errāsse atque suīs fluviōs temerāsse venēnīs.                535
strāge canum prīmō volucrumque oviumque boumque
inque ferīs subitī dēprēnsa potentia morbī.
concidere īnfēlīx validōs mīrātur arātor
inter opus taurōs mediōque recumbere sulcō;
lānigerīs gregibus bālātūs dantibus aegrōs               540
sponte suā lānaeque cadunt et corpora tābent;
ācer equus quondam magnaeque in pulvere fāmae
dēgenerat palmās veterumque oblītus honōrum
ad praesēpe gemit lētō moritūrus inertī.
nōn aper īrāscī meminit, nōn fīdere cursū               545
cerva nec armentīs incurrere fortibus ursī.
omnia languor habet: silvīsque agrīsque viīsque
corpora foeda iacent, vitiantur odōribus aurae.
mīra loquar: nōn illa canēs avidaeque volucrēs,
nōn cānī tetigēre lupī; dīlāpsa liquēscunt               550
adflātūque nocent et agunt contāgia lātē.
     'Pervenit ad miserōs damnō graviōre colōnōs
pestis et in magnae dominātur moenibus urbis.
vīscera torrentur prīmō, flammaeque latentis
indicium rubor est et ductus anhēlitus; ignī               555
aspera lingua tumet, tepidīsque ārentia ventīs
ōra patent, auraeque gravēs captantur hiātū.
nōn strātum, nōn ūlla patī vēlāmina possunt,
nūda sed in terrā pōnunt praecordia, nec fit
corpus humō gelidum, sed humus dē corpore fervet.               560
nec moderātor adest, inque ipsōs saeva medentēs
ērumpit clādēs, obsuntque auctōribus artēs;
quō propior quisque est servitque fidēlius aegrō,
in partem lētī citius venit, utque salūtis
spēs abiit fīnemque vident in fūnere morbī,               565
indulgent animīs et nūlla, quid ūtile, cūra est:
ūtile enim nihil est. passim positōque pudōre
fontibus et fluviīs puteīsque capācibus haerent,
nec sitis est exstīncta prius quam vīta bibendō.
inde gravēs multī nequeunt cōnsurgere et ipsīs               570
inmoriuntur aquīs, aliquis tamen haurit et illās;
tantaque sunt miserīs invīsī taedia lectī,
prōsiliunt aut, sī prohibent cōnsistere vīrēs,
corpora dēvolvunt in humum fugiuntque penātēs
quisque suōs, sua cuique domus fūnesta vidētur,               575
et quia causa latet, locus est in crīmine; partim
sēmianimēs errāre viīs, dum stāre valēbant,
adspicerēs, flentēs aliōs terrāque iacentēs
lassaque versantēs suprēmō lūmina mōtū;
membraque pendentīs tendunt ad sīdera caelī,               580
hīc illīc, ubi mors dēprēnderat, exhālantēs.
     'Quid mihi tunc animī fuit? an, quod dēbuit esse,
ut vītam ōdissem et cuperem pars esse meōrum?
quō sē cumque aciēs oculōrum flexerat, illīc
vulgus erat strātum, velutī cum putria mōtīs               585
pōma cadunt rāmīs agitātāque īlice glandēs.
templa vidēs contrā gradibus sublīmia longīs:
Iuppiter illa tenet. quis nōn altāribus illīs
inrita tūra dedit? quotiēns prō coniuge coniūnx,
prō gnātō genitor dum verba precantia dīcit,               590
nōn exōrātīs animam fīnīvit in ārīs,
inque manū tūris pars incōnsūmpta reperta est!
admōtī quotiēns templīs, dum vōta sacerdōs
concipit et fundit dūrum inter cornua vīnum,
haud exspectātō cecidērunt vulnere taurī!               595
ipse ego sacra Iovī prō mē patriāque tribusque
cum facerem nātīs, mūgītūs victima dīrōs
ēdidit et subitō conlāpsa sine ictibus ūllīs
exiguō tīnxit subiectōs sanguine cultrōs.
exta quoque aegra notās vērī monitūsque deōrum               600
perdiderant: trīstēs penetrant ad vīscera morbī.
ante sacrōs vīdī prōiecta cadāvera postēs,
ante ipsās, quō mors foret invidiōsior, ārās.
pars animam laqueō claudunt mortisque timōrem
morte fugant ultrōque vocant venientia fāta.               605
corpora missa necī nūllīs dē mōre feruntur
fūneribus (neque enim capiēbant fūnera portae):
aut inhumāta premunt terrās aut dantur in altōs
indōtāta rogōs; et iam reverentia nūlla est,
dēque rogīs pugnant aliēnīsque ignibus ārdent.               610
quī lacriment, dēsunt, indēflētaeque vagantur
nātōrumque patrumque animae iuvenumque senumque,
nec locus in tumulōs, nec sufficit arbor in ignēs.
     Attonitus tantō miserārum turbine rērum,
"Iuppiter ō!" dīxī, "sī tē nōn falsa loquuntur               615
dicta sub amplexūs Aegīnae Āsōpidos īsse,
nec tē, magne pater, nostrī pudet esse parentem,
aut mihi redde meōs aut mē quoque conde sepulcrō!"
ille notam fulgōre dedit tonitrūque secundō.
"accipiō sintque ista precor fēlīcia mentīs               620
signa tuae!" dīxī, "quod dās mihi, pigneror ōmen."
forte fuit iuxtā patulīs rārissima rāmīs
sacra Iovī quercus dē sēmine Dōdōnaeō;
hīc nōs frūgilegās adspeximus agmine longō
grande onus exiguō formīcās ōre gerentēs               625
rūgōsōque suum servantēs cortice callem;
dum numerum mīror, "totidem, pater optime," dīxī,
"tū mihi dā cīvēs et inānia moenia supplē!"
intremuit rāmīsque sonum sine flāmine mōtīs
alta dedit quercus: pavidō mihi membra timōre               630
horruerant, stābantque comae; tamen ōscula terrae
rōboribusque dedī, nec mē spērāre fatēbar;
spērābam tamen atque animō mea vōta fovēbam.
nox subit, et cūrīs exercita corpora somnus
occupat: ante oculōs eadem mihi quercus adesse               635
et rāmīs totidem totidemque animālia rāmīs
ferre suīs vīsa est pariterque tremēscere mōtū
grāniferumque agmen subiectīs spargere in arvīs;
crēscere dēsubitō et maius maiusque vidērī
ac sē tollere humō rēctōque adsistere truncō               640
et maciem numerumque pedum nigrumque colōrem
pōnere et hūmānam membrīs indūcere fōrmam.
somnus abit: damnō vigilāns mea vīsa querorque
in superīs opīs esse nihil; at in aedibus ingēns
murmur erat, vōcēsque hominum exaudīre vidēbar               645
iam mihi dēsuētās; dum suspicor hās quoque somnī
esse, venit Telamōn properus foribusque reclūsīs
"spēque fidēque, pater", dīxit "maiōra vidēbis:
ēgredere!" ēgredior, quālēsque in imāgine somnī
vīsus eram vīdisse virōs, ex ōrdine tālēs               650
adspiciō nōscōque: adeunt rēgemque salūtant.
vōta Iovī solvō populīsque recentibus urbem
partior et vacuōs prīscīs cultōribus agrōs,
Myrmidonāsque vocō nec orīgine nōmina fraudō.
corpora vīdistī; mōrēs, quōs ante gerēbant,               655
nunc quoque habent: parcum genus est patiēnsque labōrum
quaesītīque tenāx et quod quaesīta reservet.
hī tē ad bella parēs annīs animīsque sequentur,
cum prīmum quī tē fēlīciter attulit eurus'
(eurus enim attulerat) 'fuerit mūtātus in austrum.'               660
     Tālibus atque aliīs longum sermōnibus illī
inplēvēre diem; lūcīs pars ultima mēnsae
est data, nox somnīs. iubar aureus extulerat Sōl,
flābat adhūc eurus reditūraque vēla tenēbat:
ad Cephalum Pallante satī, cui grandior aetās,               665
ad rēgem Cephalus simul et Pallante creātī
conveniunt, sed adhūc rēgem sopor altus habēbat.
excipit Aeacidēs illōs in līmine Phōcus;
nam Telamōn frāterque virōs ad bella legēbant.
Phōcus in interius spatium pulchrōsque recessūs               670
Cēcropidās dūcit, cum quis simul ipse resēdit.
adspicit Aeolidēn ignōta ex arbore factum
ferre manū iaculum, cuius fuit aurea cuspis.
pauca prius mediīs sermōnibus ille locūtus
'sum nemorum studiōsus' ait 'caedisque ferīnae;               675
quā tamen ē silvā teneās hastīle recīsum,
iamdūdum dubitō: certē sī fraxinus esset,
fulva colōre foret; sī cornus, nōdus inesset.
unde sit, ignōrō, sed nōn fōrmōsius istō
vīdērunt oculī tēlum iaculābile nostrī.'               680
excipit Actaeīs ē frātribus alter et 'ūsum
maiōrem speciē mīrābere' dīxit 'in istō.
cōnsequitur, quodcumque petit, fortūnaque missum
nōn regit, et revolat nūllō referente cruentum.'
tum vērō iuvenis Nērēius omnia quaerit,               685
cūr sit et unde datum, quis tantī mūneris auctor.
quae petit, ille refert, sed enim nārrāre pudōrī est,
quā tulerit mercēde; silet tāctusque dolōre
coniugis āmissae lacrimīs ita fātur obortīs:
'hoc mē, nāte deā, (quis possit crēdere?) tēlum               690
flēre facit facietque diū, sī vīvere nōbīs
fāta diū dederint; hoc mē cum coniuge cārā
perdidit: hoc utinam caruissem mūnere semper!
     'Procris erat, sī forte magis pervēnit ad aurēs
Ōrīthȳīa tuās, raptae soror Ōrīthȳīae,               695
sī faciem mōrēsque velīs cōnferre duārum,
dignior ipsa rapī! pater hanc mihi iūnxit Erectheus,
hanc mihi iūnxit amor: fēlīx dīcēbar eramque;
nōn ita dīs vīsum est, aut nunc quoque forsitan essem.
alter agēbātur post sacra iugālia mēnsīs,               700
cum mē cornigerīs tendentem rētia cervīs
vertice dē summō semper flōrentis Hymettī
lūtea māne videt pulsīs Aurōra tenebrīs
invītumque rapit. liceat mihi vēra referre
pāce deae: quod sit roseō spectābilis ōre,               705
quod teneat lūcīs, teneat cōnfīnia noctis,
nectareīs quod alātur aquīs, ego Procrin amābam;
pectore Procris erat, Procris mihi semper in ōre.
sacra torī coitūsque novōs thalamōsque recentēs
prīmaque dēsertī referēbam foedera lectī:                710
mōta dea est et "siste tuās, ingrāte, querellās;
Procrin habē!" dīxit, "quod sī mea prōvida mēns est,
nōn habuisse volēs." mēque illī īrāta remīsit.
cum redeō mēcumque deae memorāta retractō,
esse metus coepit, nē iūra iugālia coniūnx               715
nōn bene servāsset: faciēs aetāsque iubēbat
crēdere adulterium, prohibēbant crēdere mōrēs;
sed tamen āfueram, sed et haec erat, unde redībam,
crīminis exemplum, sed cūncta timēmus amantēs.
quaerere, quod doleam, statuō dōnīsque pudīcam               720
sollicitāre fidem; favet huic Aurōra timōrī
inmūtatque meam (videor sēnsisse) figūram.
Palladiās ineō nōn cognōscendus Athēnās
ingrediorque domum; culpā domus ipsa carēbat
castaque signa dabat dominōque erat ānxia raptō:               725
vix aditus per mīlle dolōs ad Erecthida factus.
ut vīdī, obstipuī meditātaque paene relīquī
temptāmenta fidē; male mē, quīn vēra fatērer,
continuī, male, quīn, et oportuit, ōscula ferrem.
trīstis erat (sed nūlla tamen fōrmōsior illa               730
esse potest trīstī) dēsīderiōque dolēbat
coniugis abreptī: tū collige, quālis in illā,
Phōce, decor fuerit, quam sīc dolor ipse decēbat!
quid referam, quotiēns temptāmina nostra pudīcī
reppulerint mōrēs, quotiēns "ego" dīxerit "ūnī               735
servor; ubīcumque est, ūnī mea gaudia servō."
cui nōn ista fidē satis experientia sānō
magna foret? nōn sum contentus et in mea pugnō
vulnera, dum cēnsūs dare mē prō nocte loquendō
mūneraque augendō tandem dubitāre coēgī.               740
exclāmō male victor: "adest, mala, fictus adulter!
vērus eram coniūnx! mē, perfida, teste tenēris."
illa nihil; tacitō tantummodo victa pudōre
īnsidiōsa malō cum coniuge līmina fūgit;
offēnsāque meī genus omne perōsa virōrum               745
montibus errābat, studiīs operāta Diānae.
tum mihi dēsertō violentior ignis ad ossa
pervenit: ōrābam veniam et peccāsse fatēbar
et potuisse datīs similī succumbere culpae
mē quoque mūneribus, sī mūnera tanta darentur.               750
haec mihi cōnfessō, laesum prius ulta pudōrem,
redditur et dulcēs concorditer exigit annōs;
dat mihi praetereā, tamquam sē parva dedisset
dōna, canem mūnus; quem cum sua trāderet illī
Cynthia, "currendō superābit" dīxerat "omnēs."               755
dat simul et iaculum, manibus quod, cernis, habēmus.
mūneris alterius quae sit fortūna, requīris?
accipe mīrandum: novitāte movēbere factī!
     'Carmina Lāiadēs nōn intellēcta priōrum
solverat ingeniīs, et praecipitāta iacēbat               760
inmemor ambāgum vātēs obscūra suārum:
prōtinus Āoniīs inmittitur altera Thēbīs               763
[scīlicet alma Themis nec tālia linquit inulta!]               762
pestis, et exitiō multī pecorumque suōque               764
rūrigenae pāvēre feram; vīcīna iuventūs
vēnimus et lātōs indāgine cīnximus agrōs.
illa levī vēlōx superābat rētia saltū
summaque trānsībat postārum līna plagārum:
cōpula dētrahitur canibus, quās illa sequentēs
effugit et coetum nōn sēgnior ālite lūdit.               770
poscor et ipse meum cōnsēnsū Laelapa magnō
(mūneris hoc nōmen): iamdūdum vincula pugnat
exuere ipse sibi colloque morantia tendit.
vix bene missus erat, nec iam poterāmus, ubi esset,
scīre; pedum calidus vestīgia pulvis habēbat,               775
ipse oculīs ēreptus erat: nōn ōcior illō
hasta nec excussae contortō verbere glandēs
nec Gortȳniacō calamus levis exit ab arcū.
collis apex mediī subiectīs inminet arvīs:
tollor eō capiōque novī spectācula cursūs,               780
quō modo dēprēndī, modo sē subdūcere ab ipsō
vulnere vīsa fera est; nec līmite callida rēctō
in spatiumque fugit, sed dēcipit ōra sequentis
et redit in gȳrum, nē sit suus inpetus hostī:
inminet hic sequiturque parem similisque tenentī               785
nōn tenet et vānōs exercet in āera morsūs.
ad iaculī vertēbar opem; quod dextera lībrat
dum mea, dum digitōs āmentīs addere temptō,
lūmina dēflexī. revocātaque rūrsus eōdem
rettuleram: mediō (mīrum) duo marmorā campō               790
adspiciō; fugere hoc, illud captāre putārēs.
scīlicet invictōs ambō certāmine cursūs
esse deus voluit, sī quis deus adfuit illīs.'
hāctenus, et tacuit; 'iaculō quod crīmen in ipsō est?'
Phōcus ait; iaculī sīc crīmina reddidit ille:               795
     'Gaudia prīncipium nostrī sunt, Phōce, dolōris:
illa prius referam. iuvat ō meminisse beātī
temporis, Aeacidē, quō prīmōs rīte per annōs
coniuge eram fēlīx, fēlīx erat illa marītō.
mūtua cūra duōs et amor sociālis habēbat,               800
nec Iovis illa meō thalamōs praeferret amōrī,
nec mē quae caperet, nōn sī Venus ipsa venīret,
ūlla erat; aequālēs ūrēbant pectora flammae.
sōle ferē radiīs feriente cacūmina prīmīs
vēnātum in silvās iuvenāliter īre solēbam               805
nec mēcum famulī nec equī nec nāribus ācrēs
īre canēs nec līna sequī nōdōsa solēbant:
tūtus eram iaculō; sed cum satiāta ferīnae
dextera caedis erat, repetēbam frīgus et umbrās
et quae dē gelidīs exībat vallibus aura:               810
aura petēbātur mediō mihi lēnis in aestū,
auram exspectābam, requiēs erat illa labōrī.
"aura" (recordor enim), "veniās" cantāre solēbam,
"mēque iuvēs intrēsque sinūs, grātissima, nostrōs,
utque facis, relevāre velīs, quibus ūrimur, aestus!"               815
forsitan addiderim (sīc mē mea fāta trahēbant),
blanditiās plūrēs et "tū mihi magna voluptās"
dīcere sim solitus, "tū mē reficisque fovēsque,
tū facis, ut silvās, ut amem loca sōla: meōque
spīritus iste tuus semper captātur ab ōre."               820
vōcibus ambiguīs dēceptam praebuit aurem
nescio quis nōmenque aurae tam saepe vocātum
esse putat nymphae: nympham mihi crēdit amārī.
crīminis extemplō fictī temerārius index
Procrin adit linguāque refert audīta susurrā.               825
crēdula rēs amor est: subitō conlāpsa dolōre,
ut mihi nārrātur, cecidit; longōque refecta
tempore sē miseram, sē fātī dīxit inīquī
dēque fidē questa est et crīmine concita vānō,
quod nihil est, metuit, metuit sine corpore nōmen               830
et dolet īnfēlīx velutī dē paelice vērā.
saepe tamen dubitat spēratque miserrima fallī
indiciīque fidem negat et, nisi vīderit ipsa,
damnātūra suī nōn est dēlicta marītī.
postera dēpulerant Aurōrae lūmina noctem:               835
ēgredior silvamque petō victorque per herbās
"aura, venī" dīxī "nostrōque medēre labōrī!"
et subitō gemitūs inter mea verba vidēbar
nescio quōs audīsse; "venī" tamen "optima!" dīcēns
fronde levem rūrsus strepitum faciente cadūca               840
sum ratus esse feram tēlumque volātile mīsī:
Procris erat mediōque tenēns in pectore vulnus
"ei mihi" conclāmat! vōx est ubi cognita fīdae
coniugis, ad vōcem praeceps āmēnsque cucurrī.
sēmianimem et sparsās foedantem sanguine vestēs               845
et sua (mē miserum!) dē vulnere dōna trahentem
inveniō corpusque meō mihi cārius ulnīs
mollibus attollō scissāque ā pectore veste
vulnera saeva ligō cōnorque inhibēre cruōrem
neu mē morte suā scelerātum dēserat, ōrō.                850
vīribus illa carēns et iam moribunda coēgit
haec sē pauca loquī: "per nostrī foedera lectī
perque deōs supplex ōrō superōsque meōsque,
per sī quid meruī dē tē bene perque manentem
nunc quoque, cum pereō, causam mihi mortis amōrem,               855
nē thalamīs Auram patiāre innūbere nostrīs!"
dīxit, et errōrem tum dēnique nōminis esse
et sēnsī et docuī. sed quid docuisse iuvābat?
lābitur, et parvae fugiunt cum sanguine vīrēs,
dumque aliquid spectāre potest, mē spectat et in mē               860
īnfēlīcem animam nostrōque exhālat in ōre;
sed vultū meliōre morī sēcūra vidētur.'
     Flentibus haec lacrimāns hērōs memorābat, et ecce
Aeacus ingreditur duplicī cum prōle novōque
mīlite; quem Cephalus cum fortibus accipit armīs.